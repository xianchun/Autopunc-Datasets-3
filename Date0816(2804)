言十者，數名也。言功德者，功者，功力也，德者，得也。言緣無量義，正說分經十種正行不思議力能行行者，今世、後世，世、出世間得十利益，是故此品名十功德。三段之中，此品在後，故云第三。
爾時，大莊嚴菩薩摩訶薩復白佛言：世尊！世尊說是微妙甚深無上大乘無量義經，真實甚深，甚深甚深。
標嘆正說經也。
所以者何？於此眾中，諸菩薩摩訶薩及諸四眾、天、龍、鬼神、國王、臣民諸有眾生，聞是甚深無上大乘無量義經，無不獲得陀羅尼門、三法、四果、菩提之心。當知此法文理真正，尊無過上，三世諸佛之所守護，無有眾魔群道得入，不為一切邪見生死之所壞敗。所以者何？一聞能持一切法故。
言所以者何者，徵問之辭也。言於此眾中下，至諸有眾生，舉所利益人也。言聞是甚深下，至無量義必令廣行閻浮提，令一切眾生使得見聞、讀誦、書寫、供養，以是之故，亦疾令汝等速得阿耨多羅三藐三菩提。
是則付囑大莊嚴菩薩等也。言爾時，佛告下，至菩薩摩訶薩言者，經家之辭。言汝等當於此經下，至勿使疑滯者，明勸學守護二流通。言汝於當時下，至書寫、供養者，明廣行流通。言以是之故下，至三菩提者，明流通自利益也。
是時，大莊嚴菩薩摩訶薩與八萬菩薩摩訶薩即從座起，來詣佛所，頭面禮足，遶百千匝，即前胡跪，俱共同聲白佛言：世尊！我等快蒙世尊慈愍，為我等說是甚深微妙無上大乘無量義經。敬受佛敕，於如來滅後，當廣令流布是經典者，普令一切受持、讀誦、書寫、供養。唯愿勿垂憂慮！我等當以愿力，普令一切眾生使得此經見聞、讀誦、書寫、供養，得是經威神之福。
是則時會大眾敬受佛敕，滅後弘經段也。言是時，大莊嚴下，至遶百千匝者，經家之辭，是明大眾敬佛威儀也。言即前胡跪下，至白佛言者，經家之辭，是答佛敕。言世尊！我等下，至敬受佛敕者，明聽說經受佛敕者。言於如來滅後下，至書寫、供養者，是明滅後普令一切修十正行。言唯愿勿垂憂慮者，是明奉慰如來大悲。言我等當以下，至威神之福者，是明奉慰之所由也。
爾時，佛贊言：善哉！善哉！諸善男子！汝等今者真是佛子，弘大慈大悲，深能拔苦救厄者。一切眾生之良福田，廣為一切作大良導師，一切眾生之大依止處，一切眾生之大施主，常以法利廣施一切。
是則贊嘆流通也。言爾時，佛贊言者，經家之辭。言善哉善哉下，至真是佛子者，嘆受職之子。言大慈大悲下，至拔苦救厄者者，是嘆拔苦與樂之功。言一切眾生之良福田者，是嘆應供無損之力。言廣為一切作大良導者，是嘆大良導師之智。言一切眾生之大依止處者，是嘆禪定福德之處。言一切眾生下，至廣施一切者，是嘆財、法、無畏之施也。
爾時，大會皆大歡喜，為佛作禮，受持而去。
是則譯家為一部故，置此一行。例如玄奘所譯顯無邊佛土功德經，一切眾會聞佛所說，皆大歡喜，信受奉行。其佛土經雖華嚴一品未了部帙，然為一部故，置其奉行也。奉行與而去，雖其字別，而譯家所加，其義無異。是故當知佛說此經已，結跏趺坐，專無大妨也。