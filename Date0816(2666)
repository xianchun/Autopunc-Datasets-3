云何觀佛功德莊嚴成就？觀佛功德莊嚴成就者，有八種應知。何等八種？一者、座莊嚴；二者、身莊嚴；三者、口莊嚴；四者、心莊嚴；五者、眾莊嚴；六者、上首莊嚴；七者、主莊嚴；八者、不虛作住持莊嚴。
先列舉觀佛八種功德莊嚴，以下別釋。
何者座莊嚴？偈言無量大寶王，微妙凈華臺故。
今觀佛，先從座觀起。小乘佛座，只是吉祥草，佛作老比丘相。大乘不若是。其座七寶莊嚴，種種不同，因眾生境界各異之故。今觀佛座，為無量大寶所成之微妙清凈蓮華臺。此臺為十地菩薩成佛所坐。座何以為蓮花？一者、蓮出污泥而不染；二者、蓮有實。花為因，實為果。以清凈修行因結成佛果。此華座，他經謂系一大紅寶蓮華王，象徵人心，佛因修心而成。此心雖為虛妄心，而修行仍不離此妄心，離妄心即顯真心，現成佛道，故般舟三昧經說：是心作佛，是心即佛。
何者身莊嚴？偈言相好光一尋，色像超群生故。
相者，身上特徵之顯而易見者，如眉間白毫相等。好者，相之細微者，所謂三十二相、八十種好，乃化身佛之相好。若真身佛，則有無量相、無量好。今舉根本三十二相中之一相，名為常光相，因此相常在，非若神通時，或說法時之特別放光。一尋者，八尺，實即一丈。佛光普照十方界，何以稱僅一尋？喻如燭火，光源一點，而光被全室，其義如是。色像者，有形有色之身像也。色像微妙，出一切眾生之上。
何者口莊嚴？偈言如來微妙聲，梵響聞十方故。
如來音聲微妙，藏經中專有一經贊嘆如來三密微妙者，謂聞者不分遠近，其聲皆歷歷分明，如在耳際。其秘密不可思議！又能隨人聽法，隨機各異。或聽說空，或聽說有，非僅音聲柔軟可聽也。
何者心莊嚴？偈言同地、水、火、風、虛空無分別故。無分別者，無分別心故。
佛心如地，無分凈穢輕重，一體承擔，如水、火、風、虛空，等無分別。眾生起心即分別，佛則無論毀譽，均不分別。但如是了解，仍只是在事相上了解如來。其實佛心豈無了別，何能與地、水、火、風、虛空相比？故以鏡喻，則佛心易明。來則了了分明，去則不留微痕；亦無欲照之心，只是無時不照，無物不照，非若木石之為無分別也。今佛何以臻此？原來無分別心有二種：一者、定心；一者、慧心。凡夫不知定境。得定者，因精神集中，妄念停歇，初時尚偶有妄念來襲，及後粗分別止，細分別尚存，再修則細分別亦無，遂自以為已得無分別，其實非是。佛之無分別，系從定中修觀，通達一切法無自性，得無分別智而來。如是無分別而無所不知，經中有喻之為天鼓自鳴者，即是。
何者眾莊嚴？偈言天人不動眾，清凈智海生故。
不動眾為一種高級天，系由不動業感生，不動業即定業，修四禪八定者得之。初生此天，亦有散心，臨終亦然。但中間一段，常處定中，非若六欲天，此之謂不動眾。凡修行眾生，未成佛前，總在天人之間來往，故雖生極樂，仍具人天相，但系由清凈智海所生。此在眷屬功德成就一節中已說過。若一般凡夫，自是正覺華化生，而大菩薩輩，則已得清凈智，自是由其本身清凈智海轉生。
何者上首莊嚴？偈言如須彌山王，勝妙無過者故。
上首者，有學有德之人，無論行住坐臥均居首席地位者，謂之上首。弟子中之大弟子，如釋迦佛之上首為舍利弗、目犍連。毗盧遮那佛之上首為文殊、普賢。極樂世界為觀世音、大勢至。上首者，猶如助教，助佛教化者。此上首如妙高山，勝妙無比。以山喻者，一則高大，二則不動。
何者主莊嚴？偈言天人丈夫眾，恭敬繞瞻仰故。
丈夫眾，極樂無女人也。繞者，繞佛，或乙匝，或三匝，為印度禮節，示恭敬也。
何者不虛作住持莊嚴？偈言觀佛本愿力，遇無空過者，能令速滿足，功德大寶海故。
說法不能動眾，即虛作住持。佛本愿力，最為要緊。無是愿力，雖眾生有愿，亦不得往生。因佛愿眾生往生彼國，即得不退轉故。非虛作住持，因究竟成佛故。佛本愿為成立一最清凈最莊嚴之世界，以利樂眾生。其實上求佛道，下化眾生，為一切菩薩本愿。其菩提心，佛佛道同。其所不同，在於細節。如阿彌陀佛之四十八愿，與藥師佛者，即有所不同。此四十八愿，簡言之有兩重點：一者、到極樂世界者，人人皆當如是如是；一者、其欲來時，只須念佛，即得佛於臨終往迎，甚至十念亦生，故能不分眾生凈穢，皆可攝受，否則眾生心濁，何得仗自念佛之力，得生凈土？但仗佛力始得如是，故不虛作住持也。眾生見化身佛，有空過者。如釋迦之世，隨佛出家，甚至有墮地獄者。但如見實報莊嚴佛，如阿彌陀，則決無空過，必得成就。
即見彼佛，未證凈心菩薩，畢竟得平等法身，與凈心菩薩無異；凈心菩薩與上地諸菩薩，畢竟同得寂滅平等故。
初地菩薩得無漏凈心。地前十住、十行、十回向菩薩，均未得凈心。得平等法身者，通達一切諸法究竟真理，般若現前，與真理相應之謂。今言法身，人人有分，固是。但未到證悟，即為未得，如父母產業，諸子人人有分，但未承嗣，究未得到。今言未證凈心菩薩，見佛得平等法身，與凈心菩薩無異者，喻如他人財產，雖非己有，如荷主人邀請，則享用與主人無異。佛力無邊，即釋迦佛經中亦多有此種事蹟。佛力加被，則凡夫可得天眼。今生凈土者，雖未凈心，到彼即同凈心菩薩。而初地之凈心菩薩，亦與其他上地──二十地菩薩平等，以畢竟同得寂滅故。
略說八句，示現如來自利利他、功德莊嚴、次第成就應知。
此略結。前七句為自利，後一句為利他。
云何觀菩薩功德莊嚴？觀菩薩功德莊嚴者，觀彼菩薩，有四種正修行功德成就應知。
此處所謂菩薩，系指已有修為之大菩薩，非指初心菩薩而言。
何等為四？一者、於一佛土，身不動搖而遍十方，種種應化。如實修行，常作佛事。偈言安樂國清凈，常轉無垢輪，化佛菩薩日，如須彌住持故，開諸眾生淤泥華故。
諸大菩薩不離佛土而得應化十方，可以太陽為喻。太陽不動，而光被大千，各地眾生，普見日在。菩薩從利他以自利，故須如實修行。常轉清凈法輪，教化眾生，即是佛事。眾生如淤泥中之蓮華，今得化為佛身之菩薩日朗照，乃得開放。
二者、彼應化身一切時不前不後，一心一念放大光明，悉能遍至十方世界，教化眾生，種種方便，修行所作，滅除一切眾生苦故。偈言無垢莊嚴光，一念及一時，普照諸佛會，利益諸群生故。
此段言菩薩化佛身應世，非有先後，乃同時遍臨十方，普放光明。故不動者為菩薩真身，其在外宏化者為應化身。今言佛身有三：法、報、化身，化身即應化身，但亦有稱法身、應身、化身者。應身即同報身，今以前者為主。又有一種分類：一者、真身；一者、應化身。真身者，除有限壽命之化身外，有一無量壽之真身。但若要講得清楚，則應如唯識宗，分為法身、自受用身、他受用身及化身四者。除人人具有之法身外，佛更有一清凈圓滿、智慧功德所莊嚴之自受用身，亦稱圓滿報身。此即佛之真身，為凡夫所不能見。又有為大菩薩等所見之佛之他受用身，無量相好，亦為凡夫、二乘及初心菩薩所不能見。未證悟菩薩及凡夫所見者，則不過化身而已。化身或大如須彌山王，或壽八萬四千歲，仍是化身。他受用身已是遍一切處，遑論真身？但此諸身，均不離法身，故亦有稱一切身為法身者。今言菩薩：一切眾生均有法身，但未莊嚴，稱素法身。菩薩一旦登地，般若現前，可見佛之他受用身，本人亦分證法身，慈悲般若亦有少分，故亦已有實報莊嚴之法身，能起應化身。一心一念放大光明者，一念心中放大光明也。凡夫在一念心中，成就一事，作種種事，蓋絕不可能。須多念，長時乃能少分成就。而菩薩則能於起心動念之際，即放大光明，遍至十方何所作為？教化眾生，以種種方便，除一切眾生苦厄也。但菩薩救苦，不限教化，有以神力使地獄轉清涼者，猶如世間人王，可有權力使牢獄囚犯，暫令蘇息者然。
三者、彼於一切世界無余，照諸佛會大眾無余，廣大無量供養、恭敬、贊嘆諸佛如來。偈言雨天樂、華、衣、妙香等供養，贊佛諸功德，無有分別心故。
此化身菩薩於一切世界無有遺漏，以光普照佛會大眾無遺，以廣大無量供養、恭敬、贊嘆一切世界諸佛。
四者、彼於十方一切世界無三寶處，住持莊嚴佛法僧寶功德大海，遍示令解，如實修行。偈言何等世界無，佛法功德寶，我皆愿往生，示佛法如佛故。
四種菩薩功德，一乃如實修行，助佛說法，二乃放光滅眾生苦，三乃供養十方諸佛，此第四乃至無佛法處建立三寶。菩薩應化，於無佛法處，作佛，說法，度僧。住持三寶功德如大海，令眾生得以修行。又不只一處，何等世界無佛法，菩薩即乘愿往化也。
又向說佛國土功德莊嚴成就、佛功德莊嚴成就、菩薩功德莊嚴成就，此三種成就愿心莊嚴，略說入一法句故。一法句者，謂清凈句；清凈句者，謂真實智慧無為法身故。
向說──以上所說三種成就，即是阿彌陀佛愿心莊嚴，如無此愿，則不得成。但徒有愿，如無行，亦究不得成。此愿即四十八愿，或一大菩提愿。此愿心莊嚴三種成就，以一法句綜括言之，可謂即清凈二字。而所謂清凈，即真實智慧無為法身，亦即出世無漏般若，以別於世間之有為有漏妄識。三種莊嚴，一切清凈，并此無為法身所顯現也。論有為無為法之區別：中國人說有為無為，多受道、儒影響。佛法中之有為無為，甚為簡單。為者，造作義，凡有生、有滅、有作、有為、有果、有因，種種因緣和合而生者，皆是有為法。準此，即佛菩薩一切說法、度世等等，無非有為。而無為法者，則一切法空性也。即佛之四智菩提為種子所生者，仍是有為。無漏法中亦仍有有為法。另一界說：有為為煩惱業所為，換言之，生死雜染，皆是有為。如是解說，則無漏業果，應是無為。此二種界說，在阿含經中即有。但約前一種界說，則有為范圍廣，即佛無漏戒定慧果，亦為有為法。今依後一說，與真實相應之無漏智慧，皆無為法身所攝也。
此清凈有二種應知。何等二種？一者、器世間清凈；二者、眾生世間清凈。器世間清凈者，向說十七種佛國土功德莊嚴成就，是名器世間清凈。眾生世間清凈者，如向說八種佛功德莊嚴成就，四種菩薩功德莊嚴成就，是名眾生世間清凈。如是一法句，攝二種清凈應知。
一切無非清凈，清凈不外乎器世間清凈──佛國土功德莊嚴；有情世間清凈──佛與菩薩功德莊嚴。故清凈一句，總攝智慧觀察彼土之一切功德也。
如是菩薩奢摩他、毗婆舍那廣略修行，成就柔軟心，如實知廣略諸法，如是成就方便回向。
柔軟心者，心性調柔，禪定功深，故能心得自在。若心不調柔，不得定，即不能如實觀察了知廣略諸法。故必先修奢摩他──止，心乃得柔軟；修毗婆舍那──觀，乃能如實知諸法。何謂止？何謂觀？止者，攝心一境，安住不動之謂。依本論，則念念發愿而得定。如心於境，起推求分別觀察，即謂之觀。修止觀所生影像──現於心中之相，有二種：一者、有分別影像；二者、無分別影像。前者為一般止觀，如數息、白骨觀等，皆有分別。如修空，則為無分別影像。所謂廣略修行者，略即止修，廣即觀修。知廣略諸法者，廣指以上所述，觀佛座功德，佛土清凈功德等；略則最後一句，清凈二字，即總觀一切清凈。如是修行，乃能成就巧方便回向。離煩惱、業、苦，即為清凈。龍樹在大智度論中說：清凈即空義。因空性清凈，遍一切法，畢竟寂滅故。如是修行，心得調柔，如實觀察而得悟入。依止能成觀，依觀慧乃能成就巧方便回向，蓋方便要依般若而起也。回向有巧方便及無方便二類。巧方便回向者，無我法執之回向也。不著有能回向之人，了解一切法平等空寂，我法兩執均破，與空相應，如是回向，謂之巧方便。大乘般若經說：各種功德，如不能與無所得空相應，即不能到達佛功德海，不能為成佛資糧，回向亦如是，故般若經曰以無所得故，乃能動能出，出三界到一切智海。
何者菩薩巧方便回向？菩薩巧方便回向者，謂說禮拜等五種修行所集一切功德善根，不求自身住持之樂，欲拔一切眾生苦故，作愿攝取一切眾生共同生彼安樂佛國，是名菩薩巧方便回向成就。
功德善根，即同一物，因由功得德，稱為功德。此一功德，即發為善果之根。如稻為耕耘功德，明春可賴之發新稻，即為善根。所謂功德善根，即前所修禮拜門、贊嘆門等五念門功德。以此功德，不為自身利益，但為眾生：拔一切眾生苦，發愿攝取一切眾生，同生極樂。回自行功德以向利樂眾生，故謂之為回向也。
菩薩如是善知回向成就，遠離三種菩提門相違法。何等三種？一者、依智慧門，不求自樂，遠離我心貪著自身故。二者、慈悲門，拔一切眾生苦，遠離無安眾生心故。三者、依方便門，憐愍一切眾生心，遠離供養恭敬自身心故。是名遠離三種菩提門相違法故。
至此，五念法門圓滿，以下乃總攝其要，以明必能隨愿往生也。菩薩能如是巧方便回向，即可遠離三種與菩提相違之法。一者、智慧：我心貪著自身，梵名薩迦耶見，即是我我所執。有分別所生之粗執，及無始以來之細執。欲破此見，惟賴智慧，因此見以情執為本，與生俱來，故必依智慧門，乃能不求自樂。因佛法般若，即以通達一切法無我為目的也。二者、慈悲：無安眾生心者，無欲令眾生得安樂之心也。能遠離此心，即慈悲心也。凡夫之愛，只限於一家一姓，不能普愛眾生，拔一切眾生之苦。三者、方便：以一切方便利益眾生。若念念欲拔眾生苦，則不起供養恭敬自身之心。能如是，即遠離與菩提門相違之心。所作所為與菩提門相違，即不得成佛，故僅知禮拜、贊嘆，而無智慧、慈悲、方便、回向者，即與菩提門相違，成佛仍非易事也。
菩薩遠離如是三種菩提門相違法，得三種隨順菩提門法滿足故。何等三種？一者、無染清凈心，以不為自身求諸樂故。二者、安清凈心，以拔一切眾生苦故。三者、樂清凈心，以令一切眾生得大菩提故，以攝取眾生生彼國土故。是名三種隨順菩提門法滿足應知。
與上相反，即得三種隨順菩提門。三者是：因無我執故其心清凈，不為自身染著諸樂。安清凈心者，能拔眾生苦，能安一切眾生之清凈心也。樂清凈心者，令眾生得大菩提樂，得生凈土樂之心也。
向說智慧、慈悲、方便三種門，攝取般若，般若攝取方便應知。
上所說智慧、慈悲、方便三門，總攝為般若、方便──二智。般若要義在無我，照一切法性空。不破我我所執，終非智慧。方便中以巧方便回向為最上方便。方便即善巧妙用，從般若來，經稱先得般若，後得方便。如鏈沙得金，喻般若；以金制成莊嚴具，即喻方便。今總攝為般若、方便兩門，其慈悲一門，即為方便所攝。因慈悲由般若生，與方便同也。
向說遠離我心不貪著自身，遠離無安眾生心，遠離供養恭敬自身心，此三種法遠離障菩提心應知。
依智慧、方便而論三門，依遠離邊，即為離障菩提心。無障之菩提心，即二智離障之菩提心也。
向說無染清凈心、安清凈心、樂清凈心，此三種心略一處，成就妙樂勝真心應知。
依無染障而顯之清凈邊，即三種清凈心。此三種心略一處者，綜合一處也。綜此三清凈心則成就妙樂勝真心。勝者，殊勝，超越一切世俗之義，通達空無我真如法性之義，如言勝義諦、真如等。故勝、真，即無染、不虛妄、一切法本相。妙樂者，無染清凈之樂，即離系樂。
如是菩薩智慧心、方便心、無障心、勝真心，能生清凈佛國土應知。
無障心者，無障菩提心也。菩薩具此四心，故能生於阿彌陀佛之清凈佛土。
是名菩薩摩訶薩隨順五種法門，所作隨意自在成就。如向所說，身業、口業、意業、智業、方便智業，隨順法門。
總結上來五念門。作愿門為意業，觀察門為智業，方便回向門為方便智業。是五種隨順法門，如能具足，修行圓滿，則生西如操左券。
至此，有一問題發生，即綜觀以上佛國，固是莊嚴，但生西亦非容易。眾生心識，本有矛盾，又想佛國至極圓滿，又望生西容易，不可得兼，乃有研究極樂究為何種世界者。有謂乃阿彌陀佛報身所居之報土。眾生如不能修五念門圓滿，即不能隨意往生，故有念佛往生系別時意趣之說。但另有一說，則認為系化佛之化土，如大小阿彌陀經所言。該國有時、有地、有二乘，應為化身土。但如為化土，則極樂似非最極理想之地。今世親菩薩所見較為圓通。認為是報土，因其中無二乘、根缺及女人，故須具足五門，方得往生，不是易事。但約一切學眾說，世親菩薩別有漸次成就之法門，如下文所說。
復有五種門，漸次成就五種功德應知。何者五門？一者、近門；二者、大會眾門；三者、宅門；四者、屋門；五者、園林游戲地門。此五種門，初四種門成就入功德；第五門成就出功德。
今此五門，仍不離禮拜、贊嘆等五門。但此所說，修一門有一門之成就，或淺或深，均得往生極樂國也。亦是次第深入：近門者，至安樂國境。大會眾門者，得預大法會。宅門者，如登堂。屋門者，如入室。園林游戲地門者，隨意度化眾生也。到極樂國，目的在成佛道，化導眾生，豈入室安居而已？故須外出園林也。今依此論，不依專念定位次上下，而以發心修行，漸入漸深為次第。
入第一門者，以禮拜阿彌陀佛，為生彼國故，得生安樂世界，是名入第一門。
何故禮拜阿彌陀佛？唯為愿生彼佛國土。如信敬懇切，六時禮拜虔誠，必得生於安樂國土。
入第二門者，以贊嘆阿彌陀佛，隨順名義稱如來名，依如來光明想修行故，得入大會眾數，是名入第二門。
隨順名義稱如來名者，稱名須知此名所有之意義，故稱佛名即是贊佛功德。口稱阿彌陀佛名號，心想無礙光如來，身光、智光，十方無礙。如此持名念佛，必得至佛土大會眾處，預聞法大眾之數。
入第三門者，以一心專念作愿生彼，修奢摩他寂靜三昧行故，得入蓮華藏世界，是名入第三門。
定中唯有意識，余識一概不起，故眼不見色，耳不聞聲，乃至身不覺觸。意識一念等流相續，安住，寂靜。定心必有輕安，起定則有身心精進也。今以一心專念作愿生彼為方便，是念念發愿往生，修成念佛三昧。得入蓮華藏世界，則能見阿彌陀佛住處，極樂世界之真相矣。前二為散心，此為定心。依此門，可見前二門所見，乃應化之身土耳。
入第四門者，以專念觀察彼妙莊嚴，修毗婆舍那故，得到彼處，受用種種法味樂，是名入第四門。
定中起觀察慧，專念觀察佛國土、佛、菩薩一切功德莊嚴。觀慧成就，證入凈心地，能受用大乘法味之樂。此則是他受用土，菩薩已分證法身矣。見阿彌陀佛之崇高目的，於是達成。上三門以信愿為主，此門為般若慧。故論初云：云何觀？云何生信心？依此而安立五門也。
出第五門者，以大慈悲，觀察一切苦惱眾生，示應化身，回入生死園煩惱林中，游戲神通，至教化地，以本愿力回向故，是名出第五門。
菩薩已證法身，即應以大悲心，憫念苦眾生，起應化身：佛身、菩薩身、種種眾生身，回入生死園煩惱林中。菩薩應化身，與眾生同事，現有生死煩惱之相。游戲神通，起種種佛事，度脫眾生。游戲，自在之義。游戲神通，即神通自在也。前四是自利，向上進修故是入；此為利他，回入生死，故名出。
菩薩入四種門，自利行成就應知。菩薩出第五門，利益他回向行成就。菩薩如是修五門行，自利利他，速得成就阿耨多羅三藐三菩提故。
上來總結。自利利他是菩薩行，修菩薩行，能成就阿耨多羅三藐三菩提──無上正等覺，即是成佛。速得成就者，以依阿彌陀佛本愿力而修行，如稚子依長者扶持而行，無迷途傾跌之虞，必能有所至。此念佛法門之所以名為速得成就也。
上來出入五門，試舉喻以明之。北平舊稱北京，乃歷代帝都。欲至北京覲見皇帝者，如來至外城，即是北京城，如第一近門也。進至內城，見街衢寬長，人眾往來，如第二大會眾門也。更進抵紫禁城，遙見宮廟之富，如第三宅門也。進入殿宇宮院，見富麗堂皇，莫可名狀；帝與大臣等論事其間，如第四屋門也。既覲見皇帝，然後自在游觀，一切城內園苑名勝，貧戶陋宅，如第五園林游戲地門也。此五門，約多人說，隨修行功德不同，淺深有異。雖曰不同，而同是極樂國，如同是北京城也。約一人說，則初由禮拜，漸修漸深，終於圓成佛道。最初身業禮拜，即生極樂，必得成佛，可謂易行矣。
此論總攝一切阿彌陀經義，弘揚大凈土法門。真正三根普被，能淺能深，聞此論者，不可等閑視之也！