宗乘一舉，作者埋冤，古路縱橫，若為措足？茍非知方俊眼，出格上機，舉一明三，普同流浪；其或循言執滯，病在見聞，杜口藏形，過歸傍認。欲得決求大寶，莫作小商，撒手懸崖，當空便擲。百千三昧，豈在外求？若認語言，即名邪解。至於警物垂務，衡鑒將來，百匝千重，少諧手足。或中途病轍，半路絕糧，引諸子以伶俜，蓋指南之不妙，良由澄潭月影，隱隱迷蹤，直須坐斷毘盧，優游大徑。故作示道三偈，以資唱道之萬一。固非次第淺深，數量名字之所得也。冀達之士，相期於茲矣！
百骸潰散此日言，一物長靈異時語。此日長靈猶可知，異時潰散憑誰舉？
可知所以有生滅，解舉方能忘取與。光明寂照徧河沙，慎勿於中論爾汝。
石龜不念歲月古，舊記已滅名尚留。道傍蒼木老霜雪，澗畔野草隨春秋。
訛傳細讀華陽傳，靈跡獨聞姚比丘。可憑定力驗今昔，人間萬事徒悠悠。
無端擊此溝中斷，鐘鼓相參無雜亂。能聞所聞非二緣，以此及此通回換。
凡夫何故作追攀？達士若為成智觀？可憐流入薩婆若，醉眠尚爾排魚貫。
不染而染妄本虛，染而不染悉無余。本虛自是能成事，體凈何妨應萬殊。
斷妄證真心豈息？非真非妄智還迂。了真了妄如無礙，自在圓明始是珠。
毘耶離城居士家，環堵十笏容河沙。八萬四千高座眾，咄嗟已辦熏天花。
迢迢不到迷是障，念念常入心無差。須彌盧山四大海，我見如一粟與麻。
老來愈見心無事，夜永偏知膽更涼。淺淺地爐猶有火，依依山月尚臨。
試將寂滅那伽定，暗寫雕蟲篆刻章。剛被啼雞忽驚斷，一時歸入正思量。
展腳縮腳饑鼠啼，合眼開眼重露曦。覺來始了夢時事，夢處寧容覺後知？
瞬息黃梁猶未熟，翩翻蝴蝶正狂飛。披衣獨坐日正午，試問何如半夜時？
大士安禪地，千松塔院春。門深松檜老，事古歲時新。
人禮香燈夜，鳥啼花雨晨，只應禪石上，去住亦通神。
白塔云中路，晴空鳥外檐。好山長入望，終日坐無厭。
幾個竹生石，數枝花映簾。長安曾未到，神力動飛潛。
善逝明知直不邪，要窮妄識是空花。故令慶喜推心目，勝相初觀始出家。
在內何緣昧肝胃，相知在外又成差。琉璃比眼還同境，閉障開明未有涯。
合處隨生難定體，根塵兼帶轉蓬麻。世間一切都無著，水陸空行作翳瑕。
七處無歸全失措，從茲始得徧河沙。
細思五十三年事，并入初中後夜心。須信剎那通過未，更無毫發作追尋。
隨消舊業根先斷，永絕新殃道已深。此是安身立命處，故吹一曲報知音。
我病無形不可見，曼殊室利得深知。再三若欲通消息，推出床頭木枕兒。
已禮云中塔，更瞻堂上師。方思江水北，共集定林西。
一句無多子，千差永不疑。到家勤愛護，此道少人知。
千人叢與萬人叢，無喜無嗔耳目通。要識太原孚上座，六街鐘鼓鬧冬冬。
住山久有煙霞疾，得請放還麋鹿群。厚意於公殊未報，深禪聊復對爐薰。
公家忠靖有遺德，乃與定明開道緣。異世今時豈人意，一麾千里是家傳。
出岫油然亦乘興，勌飛隨意即知還。有心知到無心域，鳥戀故林云在山。
妙色非身，形容乃普。閻浮未下，雙林已睹。
曠濟功深，六年行苦。塵沙相好，萬億剎土。
眾生心凈，佛日常午。正念蒙光，迷人外取。
雕檀寫，像未孩乳。今茲模，傳從乃古。
象步出山，智珠河吐。水月頓澄，豁開覺戶。
瞻之仰之，豈敢自侮？常在不滅，此言手舞。
曠大劫來離眾苦，心心永斷諸分別。聞處真聞實不聞，說時雖說常無說。
法身普現凡圣等，耳根采聽音聲絕。娑婆最有大因緣，一念清涼除惱熱。
曠大劫來不虛妄，言言故得皆真實。應念蒙光迅電飛，尋聲救苦奔風疾。
千章萬句離文字，異韻殊音垂秘密。現相宣揚遇此時，見聞穎脫欣今日。
巖巖天臺，曠闊寰宇。大士不我，毫端莫取。
蜀客心狂，纖塵一縷。屈指拊掌，松石猛虎。
生涯何有？流傳今古。靜對虛堂，非謂無補。
振搖梁魏，斟酌皮髓。孰云西來？空槨而已。素壁虛堂，少林熊耳。
慧燈續傳，福庭宜敝。常住世間，水月鏡像。是謂叢林，大智百丈。
鬧市竿頭呈戲，眾眼曾驚；栗棘蒲上橫吞，諸方盡畏。宜陽秀水，萍
實楊岐。雨過云橫，天高地下。
綱紀著明，不忘付授。凈空無際，如日處晝，欲究根源，瞻之龍岫。
遇冤則親，傳虛果當。剛硬齒牙，生鐵腸臟。
風清淮楚，道實宗匠。不有智悲，子孫安向？
并汾鐵騎，老息荒丘。云施雨罷，花落水流。
四海稱唐，師出華陽。不起燕坐，翱翔帝鄉。
名與山俱，道逐時芳。濟民助國，能雨能陽。
貧者獲富，熱者得涼。群蒙所歸，實在不亡。
廓然無圣，儼爾有容。明明絕眹，密密垂蹤。
昔也懷寶，枯木藏龍。今其示人，巨岳喬松。
龍吞萬類，松茂三冬。神而不改，風云必從。
吾形既得，爾道自鍾。褒斜路險，漢水朝宗。
如珪如璋，惟子非我。且陋且拙，在余是可。
子今傳余，拙則成奇。物感神會，形動心隨。
凝云不飛，寒月下映。孰謂之凡？孰謂之圣？
余猶爾也，奇拙同貫。嘻嘻期文，大樸未散。
色膠青不見形，影中所以邈吾真。吾真定有非形礙，為對凡夫顯幻塵。
塵既顯，道彌新，不貴西來彼上人。
似余似余，類我類我。我復謂誰，如火與火。
描邈不就，迎隨不果。寫出龍門，衲僧災禍。
比類則疏，現形仍普。得在一瞬，照窮千古。
云起吟龍，風生嘯虎。贊之絕辭，瞻焉奚睹？
徧界不藏，毫端獨妙。縱未嚬呻，已先微笑。
吾子識也，水月斯照。纖塵不遺，是為宗要。
識余者誰？請觀端的。孰云丹青？謾勞尋覓。
斷云架巘，皎月在壁。昭爾惺惺，悟茲寂寂。
滄溟一滴咸無際，厚地纖塵廣有余。何事陋容人寫得？只緣蹤跡在龍舒。
吾行爾隨，吾喚爾應。唯隨與應，不欠不剩。
因吾識爾，此像果親。靜而瞻之，道實絕倫。
道雖光明，形則山野。提折腳鐺，住深蘭若。
拙韻無取，陋容誰寫？常在左右，覺元侍者。
似即疏，比仍失。廓爾空，皎然日。顧丹青，寫容質。誰使之？省尋覓。
植杖望云何處？空山獨立凝情。媿我蕭然無物，謝伊裝點相成。
天地無物我無物，隱顯空云隨出沒。此間誰是悟玄人？霹靂光中轟一咄。
欲識坦然老，乃是龍門人。聲名落四方，坐臥今十春。
會見移庵去，何妨邈形真。平生香火緣，對比即神通。
首到東山，晚親龍岫。歲經寒暑，人非新舊。
涂毒長鳴，優曇勿嗅。靜對終日，弟子公壽。
畫出人皆識，相逢道更親。起云峰後路，記得往來頻。
寥廓無狀，孰為龍門？有指南路，絕刀斧痕。
因緣去住，任物所論。黃竹寒湫，曉而復昏。