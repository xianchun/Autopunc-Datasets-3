原夫至道無言，非言何以範世？言惟引行，即行而成立言。是以布五位以擢聖賢，表四依以承人法。龍圖成太易之漸，龜章啟彝倫之用。逮乎素王繼轍前修，舉其四科，班生著詞後進，弘其九等，皆所謂化道之恆規，言行之權致者也。惟夫大覺之照臨也，化敷西壤，跡紹東川，踰中古而彌新，歷諸華而轉盛。雖復應移存沒，往被澆淳，斯乃利見之康在，缺有之弘略。故使體道欽風之士，激揚影響之賓，會正解而樹言，扣玄機而即號。並德充宇宙，神冠幽明，象設煥乎丹青，智則光乎緇素，固以詳諸經部，誠未纘其科條。
竊以蔥河界於剡洲，風俗分於唐梵。華胥撰列，非聖不據，其篇則二十四依付法之傳是也。神州所紀賢愚雜，其題引則六代所詳群錄是也。然則統斯大抵精會所歸，莫不振發蒙心，網羅正理。俾夫駘足九達，貴蹤望而可尋，徇目四馳，高山委而仰止。昔梁沙門金陵釋寶唱撰名僧傳，會稽釋惠皎撰高僧傳，創發畢部，品藻恆流，詳覈可觀，華質有據。而緝裒吳越，敘略魏燕，良以博觀未周，故得隨聞成采。加以有梁之盛，明得云繁，薄傳三三，數非通敏。斯則同世相侮，事積由來，中原隱括，未傳簡錄，時無雅贍，誰為譜之？致使歷代高風颯焉終古。余青襟之歲有顧斯文，祖習乃存，經綸攸闕。是用憑諸名器，佇對煞青。而情計栖遑，各師偏競，逖聽成簡，載紀相尋。而物忌先鳴，藏舟遽往，徒懸積抱，終擲光陰。敢以不才輒陳筆記，引疏聞見，即事編韋，諒得列代因之更為冠冕。
自漢明夢日之後，梁武光有已前，代別釋門咸流傳史。考酌資其故實，刪定節其先聞，遂得類纘前驅，昌言大寶，季世情縶，量重聲華。至於鳩聚風猷，略無繼緒。惟隋初沙門魏郡釋靈裕儀表綴述，有意弘方，撰十德記一卷。偏敘昭玄師保，未奧廣嗣通宗。餘則孤起支文，薄言行狀，終亦未馳高觀，可為長太息矣。故霑預染毫之客莫不望崖而戾止，固其然乎。
今余所撰，恐墜接前緒，故不獲已而陳之。或博諮先達，或取訊行人；或即目舒之，或討讎集傳；南北國史附見徽音，郊郭碑碣旌其懿德。皆撮其志行，舉其器略，言約繁簡，事通野素，足使紹胤前良，允師後聽。始岠梁之初運，終唐貞觀十有九年。一百四十四載，包括岳瀆，歷訪華夷，正傳三百四十人，附見一百六十人。序而紳之，大為十例：一曰譯經，二曰解義，三曰習禪，四曰明律，五曰護法，六曰感通，七曰遺身，八曰讀誦，九曰興福，十曰雜科。凡此十條，世罕兼美。今就其尤最者，隨篇擬倫。自前傳所敘，通例已頒，迴互抑揚，寔遵弘撿。且夫經道兩術掩映於嘉苗，護法一科綱維於正網。必附諸傳述，知何績而非功。取其拔滯開元，固可標於等級。餘則隨善立目，不競時須。布教攝於物情，為要解紛靜；節總歸于末第，區別世務者也。至於韜光崇岳，朝宗百靈，秀氣逸於山河，貞槩銷於林薄，致有聲諠玄谷，神遊紫煙，高謝於松喬，俯眄於窮轍，斯皆具諸別紀，抑可言乎？或復匿跡城闉，陸沈浮俗。盛業可列，而吹噓罕遇。故集見勣風素，且樹十科，結成三帙，號曰續高僧傳。若夫搜擢源派，剖析憲章，組織詞令，琢磨行業，則備于後論，更議而引之。必事接恆，篇成詞費，則削同前傳。猶恨逮于末法，世挺知名之僧，未覿嘉猷有淪典籍，庶將來同好又塵斯意焉。
僧伽婆羅，梁言僧養，亦云僧鎧，扶南國人也。幼而穎悟，早附法津。學年出家，偏業阿毗曇論，聲榮之盛有譽海南。具足已後，廣習律藏，勇意觀方，樂崇開化。聞齊國弘法，隨舶至都，住正觀寺，為天竺沙門求那跋陀之弟子也。復從跋陀研精方等，未盈炎燠，博涉多通，乃解數國書語。
值齊曆亡墜，道教淩夷，婆羅靜潔身心，外絕交故，擁室栖閑，養素資業。大梁御宇，搜訪術能，以天監五年被敕徵召於楊都壽光殿、華林園、正觀寺、占雲館、扶南館等五處傳譯，訖十七年，都合一十一部，四十八卷，即大育王經、解脫道論等是也。初翻經日，於壽光殿，武帝躬臨法座，筆受其文，然後乃付譯人盡其經本，敕沙門寶唱、慧超、僧智、法雲及袁曇允等相對疏出，華質有序，不墜譯宗。天子禮接甚厚，引為家僧，所司資給，道俗攸觀。婆羅不畜私財，以為嚫施成立住寺，太尉臨川王宏接遇隆重。普通五年，因疾卒于正觀，春秋六十有五。
梁初又有扶南沙門曼陀羅者，梁言弘弱，大齎梵本遠來貢獻。敕與婆羅共譯寶雲、法界體性、文殊般若經三部，合一十一卷。雖事傳譯，未善梁言，故所出經文多隱質。時有居士木道賢，以天監十五年獻優婁頻經一卷，文既尟具，不辯來由。又有太學博士江泌女僧法者，小年出家，有時靜坐，閉目誦出淨土、妙莊嚴等經。始從八歲，終於十六，總出三十五卷。天監年中，在華光殿親對武帝誦出異經。楊都道俗咸稱神授。若驗佛經，斯唯宿習，未可餘談。竊尋外典，生知者聖，學知者次。此則局談今身，昧於過往耳。若不然者，何以辨內外賢聖淺深之通塞哉？如前傳曇諦之憶書鎮，近俗崔子之念金環，代有斯蹤，定非外託。逮太清中，湘東王記室虞孝敬學周內外，撰內典傳要三十卷，該羅經論，條貫釋門，諸有要事備皆收錄，頗同皇覽、類苑之流。渚宮陷沒，便襲染衣，更名道命，流離關輔，亦有著述云云。
釋寶唱，姓岑氏，吳郡人，即有吳建國之舊壤也。少懷恢敏，清貞自蓄。顧惟隻立，勤田為業，資養所費，終於十畝。至於傍求傭書取濟，寓目流略便能強識。文采鋪贍，義理有聞。年十八，投僧祐律師而出家焉。祐江表僧望多所製述，具如前傳紀之。唱既始陶津，經律諮稟，承風建德，有聲宗嗣。住莊嚴寺，博採群言，酌其精理。又惟開悟土俗要以通濟為先，乃從處士顧道、曠呂。僧智等習聽經、史、莊、易，略通大義。時以其遊涉世務，謂有俗志，為訪家室，執固不迴。將及三十，天廕既崩，喪事云畢，建武二年擺撥常習，出都專聽。涉歷五載，又中風疾。會齊氏云季，遭亂入東，遠至閩越討論舊業。天監四年便還都下，乃敕為新安寺主。
帝以時會雲雷，遠近清晏，風雨調暢，百穀年登，豈非上資三寶，中賴四天，下藉神龍，幽靈葉贊，方乃福被黔黎，歆茲厚德。但文散群部，難可備尋，下敕令唱總撰集錄以擬時要。或建福禳災，或禮懺除障，或饗接神鬼，或祭祀龍王，部類區分近將百卷，八部神名以為三卷，包括幽奧，詳略古今，故諸所祈求，帝必親覽，指事祠禱多感威靈。所以五十許年，江表無事，兆民荷賴，緣斯力也。
天監七年，帝以法海浩汗，淺識難尋，敕莊嚴僧旻。於定林上寺纘眾經要抄八十八卷。又敕開善智藏，纘眾經理義，號曰義林，八十卷。又敕建元僧朗注大般涅槃經七十二卷，並唱奉別敕，兼助其功，綸綜終始，緝成部帙。及簡文之在春坊，尤耽內教，撰法寶聯璧二百餘卷，別令寶唱綴紕區別其類遍略之流。帝以佛法沖奧，近識難通，自非才學無由造極，又敕唱自大教東流，道門俗士有敘佛理，著作弘義，並通鳩聚，號曰續法輪論，合七十餘卷。使夫迷悟之賓見便歸信，深助道法無以加焉。又撰法集一百四十卷，並唱獨斷專慮，纘結成部。既上親覽，流通內外。十四年，敕安樂寺僧紹撰華林佛殿經目，雖復勒成，未愜帝旨，又敕唱重撰。乃因紹前錄，注述合離，甚有科據，一帙四卷，雅愜時望。遂敕掌華林園寶雲經藏，搜求遺逸，皆令具足，備造三本以用供上。緣是又敕撰經律異相五十五卷、飯聖僧法五卷。帝又注大品經五十卷。于時佛教隆盛無德稱焉，道俗才筆互陳文理。
自武帝膺運，時三十有七，在位四十九載，深以庭癊早傾，常懷哀感，每歎曰：雖有四海之尊，無由得申罔極。故留心釋典，以八部般若為心，良是諸佛由生。又即除災滌累，故收採眾經躬述注解，親臨法座講讀敷弘，用此善因崇津靈識。頻代二皇捨身為僧給使，洗濯煩穢，仰資冥福。每一捨時，地為之震，相繼齋講，不斷法輪。為太祖文皇於鍾山北澗建大愛敬寺，糾紛協日，臨睨百丈；翠微峻極，流泉灌注；洪鍾遍嶺，飫鳳乘空；創塔包巖壑之奇，宴坐盡林泉之邃。結構伽藍；同尊園寢，經營彫麗，奄若天宮。中院之去大門，延袤七里，廊廡相架，簷霤臨屬。旁置三十六院，皆設池臺周宇環遶。千有餘僧，四事供給。中院正殿有栴檀像。舉高丈八，匠人約量，晨作夕停。每夜恆聞作聲，旦視輒覺功大。及終成後，乃高二丈有二，相好端嚴，色相超挺。殆由神造，屢感徵跡。帝又於寺中龍淵別殿造金銅像，舉高丈八，躬伸供養。每入頂禮，歔欷哽噎不能自勝，預從左右無不下泣。
又為獻太后於青溪西岸建陽城門路東起大智度寺，京師甲里爽塏通博。朝市之中途，川陸之顯要。殿堂宏壯，寶塔七層，房廊周接，華果間發。正殿亦造丈八金像，以申追福，五百諸尼四時講誦。寺成之日，帝顧謂群后曰：建斯兩寺，奉福二皇，用表罔極之情，以達追遠之思，而不能遣蓼莪之哀。復於中宮起至敬殿景陽臺，七廟室，崇宇嚴肅，鬱若卿雲，粉壁珠柱交映相耀。設二皇座，具備諸禮，冠蘊奩篋，舉目興慕，晨昏如在。衣服輕暖，隨時代易；新奇芳旨，應時日薦。帝又曰：雖竭工匠之巧，殫世俗之奇，水石周流，華樹雜沓，限以國務，不獲朝夕侍食，惟有朔望親奉饋奠。而無所瞻仰，內心崩潰，如焚如灼。又作聯珠五十首以明孝道，又制孝思賦廣統孝本。至於安上治民，移風易俗，度越終古，無德而稱。故元帝云：伏尋我皇之為孝也，四運推移，不以榮枯遷貿；五德更用，不以貴賤革心。臨朝端默，過隙之思彌輕；垂拱巖廊，風樹之悲逾切。潔齋宗廟，虔事郊禋。言未發而涕零，容不改而傷慟。所謂終身之憂者是也。蓋虞舜、夏、禹、周文、梁帝，萬載論孝，四人而已。廣如繹所撰金樓子述之。
又以大通元年於臺城北開大通門，立同泰寺，樓閣臺殿擬則宸宮，九級浮圖迴張雲表，山樹園池沃蕩煩積。其年三月六日，帝親臨幸，禮懺敬接，以為常准，即捨身之地也。雖億兆務殷而卷不輟手，披閱內外經論典墳，恆以達曙為則。自禮記、古文周書、左傳、莊、老、諸子論語、孝經，往哲所未詳悉皆為訓釋。又以國學員限，隔於貴賤，乃更置五館，招引寒俊，故使孔、釋二門榮茂峙列。帝前後集百有餘卷，著通史書苑數千卷。唱當斯盛世，頻奉璽書，預參翻譯，具如別傳。
初唱天監九年先疾復動，便發二願：遍尋經論使無遺失；搜括列代僧錄，創區別之，撰為部帙，號曰名僧傳三十一卷。至十三年，始就條列。其序略云：夫深求寂滅者，在於視聽之表；考乎心行者，諒須丹青之工。是萬象森羅立言之不可以已者也。大梁之有天下也，威加赤縣，功濟蒼生。皇上化範九疇，神遊八正，頂戴法橋，伏膺甘露。竊以外典鴻文布在方冊，九品六藝尺寸罔遺，而沙門淨行獨亡紀述，玄宗敏德名絕終古，擁歎長懷，靡茲永歲。律師釋僧祐道心貞固，高行超邈，著述集記，振發宏要。寶唱不敏，預班二落，禮誦餘日，捃拾遺漏。文廣不載。
初以腳氣連發，入東治療。去後敕追，因此抵罪，謫配越州。尋令依律，以法處斷。僧正慧超任情乖旨，擯徙廣州，先懺京師大僧寺遍，方徙嶺表，永棄荒裔。遂令鳩集為役多闕，晝則伏懺，夜便纘錄。加又官私催逼，惟日弗暇，中甄條流，文詞墜落。將發之日，遂以奏聞。有敕停擯，令住翻譯。而此僧史方將刊定，改前宿繁，更加芟足。故其傳後自序云：豈敢謂僧之董狐？庶無曲筆耳。
然唱之所撰，文勝其質，後人憑據揣而用之，故數陳賞要為時所列。不測其終。
釋曇曜，未詳何許人也。少出家，攝行堅貞，風鑒閑約。以元魏和平年住北臺昭玄統，綏縎僧眾，妙得其心。住恆安石窟通樂寺，去恆安西北三十里，武周山谷北面石崖就而鐫之，建立佛寺，名曰靈巖。龕之大者，舉高二十餘丈，可受三千許人，面別鐫像，窮諸巧麗。龕別異狀，駭動人神，櫛批相連三十餘里，東頭僧寺恆供千人。碑碣見存，未卒陳委。
先是太武皇帝太平真君七年，司徒崔皓邪佞諛詞，令帝崇重道士寇謙之，拜為天師，彌敬老氏，虔劉釋種，焚毀寺塔。至庚寅年，太武感致癘疾，方始開悟，兼有白足禪師來相啟發。帝既心悔，誅夷崔氏。至壬辰年，太武云崩，子文成立，即起塔寺，搜訪經典。毀法七載，三寶還興。曜慨前淩廢，欣今重復，故於北臺石窟集諸德僧，對天竺沙門譯付法藏傳并淨土經，流通後賢，意存無絕。
時又有沙門曇靖者，以創開佛日舊譯諸經並從焚蕩，人間誘道憑准無因，乃出提謂波利經二卷，意在通悟。而言多妄習，故其文云：東方泰山，漢言代岳，陰陽交代，故謂代岳，出於魏世，乃曰漢言，不辯時代，斯一妄也。太山即此方言，乃以代岳譯之，兩語相翻，不識梵、魏，斯二妄也。其例甚眾，具在經文，尋之可領。舊錄別有提謂經一卷，與諸經語同，但靖加五方五行，用石糅金，疑成偽耳。並不測其終。隋開皇關壤往往民間猶習提謂，邑義各持衣缽，月再興齋，儀範正律遞相鑒檢，甚具翔集云。
菩提流支，魏言道希，北天竺人也。遍通三藏，妙入總持。志在弘法，廣流視聽。遂挾道宵征，遠蒞蔥左。以魏永平之初來遊東夏，宣武皇帝下敕引勞，供擬殷華，處之永寧大寺，四事將給，七百梵僧，敕以留支為譯經之元匠也。其寺本孝明皇帝熙平元年靈太后胡氏所立，在宮前閶闔門南御道之東。中有九層浮圖，架木為之，舉高九十餘丈。上有金剎，復高十丈，出地千尺，去臺百里已遙見之。初營基日，掘至黃泉，獲金像三十二軀，太后以為嘉瑞，奉信法之徵也。是以飾制瑰奇，窮世華美。剎表置金寶瓶，容二十五斛，承露金盤一十一重，鐵鎖角張，盤及鎖上皆有金鐸，如一石甕。九級諸角皆懸大鐸，上下凡有一百三十枚。其塔四面九間，六窗三戶，皆朱漆扉扇，垂諸金鈴，層有五千四百枚，復施金鐸鋪首，佛事精妙，殫土木之工，繡柱金鋪，驚駭心目。高風永夜，鈴鐸和鳴，鏗鏘之音聞十餘里。北有正殿，形擬太極，中諸像設金玉珠繡，作工巧奇，冠絕當世。僧房周接，千有餘間；臺觀星羅，參差間出。彫飾朱紫，繢以丹青；栝柏楨松，異草叢集。院牆周匝皆施椽瓦，正南三門樓開三道三重，去地二百餘尺，狀若天門，赫奕華麗。夾門列四力士、四師子，飾以金玉，莊嚴煥爛。東西兩門例皆如此，所可異者，唯樓兩重北門，通道但路而置，其四門外，樹以青槐，亘以淥水，京師行旅多庇其下。路斷飛塵，不由渰雲之潤；清風送涼，豈藉合歡之發。乃詔中書舍人常景制寺碑。
景，河內人，敏學博通，知名海內。太和十九年，高祖擢為修律博士，有詔令刊定條格，永成通式。景乃商攉今古，條貫科猷，即魏律二十篇是也。歷官中書舍人、黃門侍郎、祕書監、幽州刺史。居室貧儉，事若農家，唯有經史盈車。所著文集百餘篇，給事中封暐伯作序行世。
寺既初成，明帝及太后共登浮圖，視宮中如掌內，下臨雲雨，上天清朗，以見宮內事故，禁人不聽登之。自西夏、東華遊歷諸國者皆曰：如此塔廟，閻浮所無。孝昌二年，大風撥屋拔樹，剎上寶瓶隨風而墮入地丈餘，復命工人更安新者。至永熙三年二月為天所震，帝登淩雲臺望火，遣南陽王寶炬、錄尚書長孫稚將羽林一千來救。于斯時也，雷雨晦冥，霰雪交注，第八級中，平旦火起，有二道人不忍焚燼，投火而死。其焰相續經餘三月，入地剎柱乃至周年猶有煙氣。其年五月，有人從東萊郡至，云：見浮圖在於海中，光明儼然，同睹非一。俄而雲霧亂起，失其所在。
至七月，平陽王為侍中斛斯椿所挾，西奔長安；至十月，而洛京遷于漳鄴。先時流支奉敕創翻十地，宣武皇帝命章一日親對筆受，然後方付沙門僧辯等訖盡論文。佛法隆盛，英俊蔚然，相從傳授，孜孜如也。帝又敕清信士李廓撰眾經錄。廓學通玄素，條貫經論，雅有標擬，故其錄云：三藏流支自洛及鄴，爰至天平二十餘年，凡所出經三十九部，一百二十七卷，即佛名、楞伽、法集、深密等經，勝思惟、大寶積、法華、涅槃等論是也。並沙門僧朗、道湛，及侍中崔光等筆受，具列唐貞觀內典錄。廓又云：三藏法師流支房內經論梵本可有萬甲，所翻新文筆受稿本滿一間屋。然其慧解與勒那相亞，而神悟聰敏，洞善方言，兼工咒術，則無抗衡矣。嘗坐井口，澡罐內空，弟子未來，無人汲水，流支乃操柳杖聊撝井中，密加誦咒，纔始數遍，泉水上涌，平及井攔，即以缽酌用之盥洗。傍僧具見，莫測其神，咸共嘉歎大聖人也。流支曰：勿妄褒賞。斯乃術法，外國共行，此方不習，謂為聖耳。懼惑世網，遂祕不恆。
于時又有中天竺僧勒那摩提，魏云寶意，博瞻之富，理事兼通。誦一億偈，偈有三十二字。尤明禪法，意存遊化。以正始五年初屆洛邑，譯十地、寶積論等大部二十四卷。又有北天竺僧佛陀扇多，魏言覺定，從正光元年至元象二年，於洛陽白馬寺及鄴都金華寺譯出金剛上味等經十部。當翻經日，於洛陽內殿，流支傳本，餘僧參助。其後三德乃徇流言，各傳師習，不相詢訪。帝以弘法之盛，略敘曲煩，敕三處各翻，訖乃參校。其間隱沒，互有不同，致有文旨時兼異綴，後人合之，共成通部。
初寶意沙門神理標異，領牒魏詞，偏盡隅隩，帝每令講華嚴經，披釋開悟，精義每發。一日，正處高座，忽有持笏執名者，形如大官，云：奉天帝命，來請法師講華嚴經。意曰：今此法席尚未停止，待訖經文，當從來命。雖然法事所資，獨不能建，都講香火、維那梵唄咸亦須之，可請令定。使者即如所請，見講諸僧。既而法事將了，又見前使，云：奉天帝命。故來下迎。意乃含笑熙怡。告眾辭訣。奄然卒於法座。都講等僧亦同時殞。魏境聞見。無不嗟美。
時又有沙門法場於洛陽譯辯意長者問經一卷，雖闕傳對，而是正文。
又熙平元年，有南天竺波羅柰城婆羅門，姓瞿曇氏，名般若流支，魏言智希。從元年至興和末，於鄴城譯正法、念聖、善住、迴諍、唯識等經論，凡一十四部，八十五卷，沙門曇林、僧昉等筆受。當時有沙門菩提流支與般若流支前後出經，而眾錄傳寫，率多輕略，各去上字，但云流支。而不知是何流支。迄今群錄譯目相涉，難得詳定。
又期城郡守楊衒之撰洛陽伽藍記五卷，故其序略云：三墳五典之說、九流百氏之言、並理在人區而義非天外。至如一乘二諦之言，六通三達之旨，西域備詳，東土靡記。若夫頃日感夢，滿月流光，陽門飾毫眉之象，夜臺圖紺髮之形，爾來奔競，其風遂廣。至如晉室永嘉寺，惟有三十二。皇魏受圖，嵩洛京寺出餘千數，皆帝王士庶篤信經營，名僧異瑞紛綸間起。今採摘祥異者具以注之。文多不載。
時西魏文帝大統中，丞相宇文黑泰興隆釋教，崇重大乘，雖攝總萬機，而恆揚三寶，第內常供百法師，尋討經論，講摩訶衍。又令沙門曇顯等依大乘經撰菩薩藏眾經要及百二十法門。始從佛性，終盡融門。每日開講，即恆宣述，以代先舊，五時教跡迄今流行，香火梵音、禮拜唱導咸承其則。雖山東江表乃稱學海，儀表有歸，未能逾矣。
至周文帝二年，有波頭摩國律師攘那跋陀羅，共耶舍崛多等。譯五明論，謂聲醫工術及符印等，並沙門智僊筆受。建武帝天和年，有摩勒國沙門達摩流支。奉敕為大冢宰晉陽公宇文護譯婆羅門天文二十卷。又令摩伽陀國禪師闍那耶舍共弟子闍那崛多等，於長安故域四天王寺譯定意天子問經六部，沙門圓明、道辯及城陽公蕭吉等筆受。
拘那羅陀，陳言親依，或云波羅末陀，譯云真諦，並梵文之名字也。本西天竺優禪尼國人焉。景行澄明，器宇清肅；風神爽拔，悠然自遠。群藏廣部罔不厝懷，藝術異能偏素諳練。雖遵融佛理，而以通道知名。遠涉艱關，無憚夷險；歷遊諸國，隨機利見。
梁武皇帝德加四域，盛唱三寶，大同中，敕直後張氾等送扶南獻使返國，仍請名德三藏大乘諸論、雜華經等，真諦遠聞行化，儀軌聖賢，搜選名匠，惠益民品，彼國乃屈。真諦并齎經論，恭膺帝旨。既素蓄在心，渙然聞命，以大同十二年八月十五日達于南海，沿路所經，乃停兩載。以太清二年閏八月始屆京邑，武皇面申頂禮，於寶雲殿竭誠供養。諦欲傳翻經教，不羨秦時，更出新文，有逾齊日。屬道銷梁季，寇羯憑陵，法為時崩，不果宣述，乃步入東土，又往富春，令陸元哲創奉問津，將事傳譯，招延英秀沙門寶瓊等二十餘人翻十七地論，適得五卷。而國難未靜，側附通傳。至太保三年為侯景請，還在臺供養。于斯時也，兵饑相接，法幾頹焉。會元帝啟祚，承聖清夷，乃止于金陵正觀寺，與願禪師等二十餘人翻金光明經。三年二月，還返豫章，又往新吳始興。後隋蕭太保度嶺至于南康，並隨方翻譯，栖遑靡託。逮陳武永定二年七月還返豫章，又止臨川、晉安諸郡。
真諦雖傳經論，道缺情離，本意不申，更觀機壤，遂欲汎舶往楞伽修國。道俗虔請，結誓留之，不免物議，遂停南越，便與前梁舊齒重覆所翻，其有文旨乖競者，皆鎔冶成範，始末倫通。
至文帝天嘉四年，揚都建元寺沙門僧宗、法准、僧忍律師等。並建業標領，欽聞新教，故使遠浮江表，親承勞問。諦欣其來意，乃為翻攝大乘等論，首尾兩載，覆疏宗旨。而飄寓投委，無心寧寄，又汎小舶至梁安郡。更裝大舶，欲返西國，學徒追逐，相續留連。太守王方奢述眾元情，重申邀請。諦又且修人事，權止海隅。伺旅束裝，未思安堵，至三年九月發自梁安，汎舶西引。業風賦命，飄還廣州。十二月中，上南海岸，刺史歐陽穆公頠延住制旨寺，請翻新文。諦顧此業緣，西還無措，乃對沙門慧愷等翻廣義法門經及唯識論等。後穆公薨沒，世子紇重為檀越，開傳經論，時又許焉。而神思幽通，量非情測，甞居別所，四絕水洲，紇往造之，嶺峻濤涌，未敢淩犯。諦乃鋪舒坐具在於水上，加坐其內，如乘舟焉。浮波達岸。既登接對而坐具不濕。依常敷置。有時或以荷葉。搨水乘之而度。如斯神異，其例甚眾。
至光太二年六月，諦厭世浮雜，情弊形骸，未若佩理資神，早生勝壤，遂入南海北山，將捐身命。時智愷正講俱舍。聞告馳往，道俗奔赴，相繼山川。刺史又遣使人伺衛防遏，躬自稽顙，致留三日，方紆本情。因爾迎還，止于王園寺。時宗愷諸僧欲延還建業，會楊輦碩望恐奪時榮，乃奏曰：嶺表所譯眾部多明無塵唯識，言乖治術，有蔽國風，不隸諸華，可流荒服。帝然之，故南海新文有藏陳世。
以太建元年遘疾，少時遺訣嚴正，勗示因果，書傳累紙，其文付弟子智休。至正月十一日午時遷化，時年七十有一。明日，於潮亭焚身起塔。十三日，僧宗、法准等。各齎經論還返匡山。
自諦來東夏，雖廣出眾經，偏宗攝論，故討尋教旨者，通覽所譯，則彼此相發，綺繢輔顯。故隨處翻傳，親注疏解，依心勝相。後疏並是僧宗所陳，躬對本師重為釋旨，增減或異，大義無虧。宗公別著行狀，廣行於世。且諦之梁時逢喪亂，感竭運終，道津靜濟，流離弘化，隨方卷行，至於部帙；或分譯人、時別。今總歷二代，共通數之。故始梁武之末至陳宣助位，凡二十三載，所出經論記傳六十四部，合二百七十八卷，微附華飾，盛顯隋唐。餘有未譯梵本書並多羅樹葉凡有二百四十甲，若依陳紙翻之，則列二萬餘卷。今見譯訖，止是數甲之文，並在廣州制旨、王園兩寺。是知法寶弘博，定在中天；識量玼瑣，誠歸東夏。何以明之？見譯藏經減三千卷，生便棄擲，習學令希，用此量情，情可知矣。
初諦傳度攝論，宗愷歸心，窮括教源，銓題義旨。遊心既久，懷敞相承。諦又面對闡揚，情理無伏。一日，氣屬嚴冬，衣服單疏，忍噤通霄，門人側席，愷等終夜靜立，奉侍諮詢，言久情諠。有時眠寐，愷密以衣被覆足，諦潛覺知，便曳之于地，其節儉知足如此。愷如先奉侍，逾久逾親。諦以他日便喟然憤氣衝口者三，愷問其故。答曰：君等款誠正法，實副參傳。但恨弘法非時，有阻來意耳。愷聞之如噎；良久，聲淚俱發，跪而啟曰：大法絕塵，遠通赤縣，群生無感，可遂埋耶。諦以手指西北曰：此方有大國，非近非遠。吾等沒後，當盛弘之。但不睹其興，以為太息耳。即驗往隔。今統敷揚有宗，傳者以為神用不同，妄生異執，惟識不識其識不無慨然。
時有中天竺優禪尼國王子月婆首那，陳言高空，遊化東魏。生知俊朗，體悟幽微。專學佛經，尤精義理。洞曉音韻，兼善方言，譯僧伽吒經等三部七卷。以魏元象年中，於鄴城司徒公孫騰第出，沙門僧昉筆受。屬齊受魏禪，蕃客任情，那請還鄉，事流博觀。承金陵弘法，道聲遠肅，以梁武大同年辭齊南度。既達彼國，仍被留住，因譯大乘頂王經一部，有敕令那總監外國，往還使命。至太清二年，忽遇于闐僧求那跋陀齎勝天王般若梵本，那因期請，乞願弘通。嘉其雅操，豁然授與。那得保持，用為希遇。屬侯景作亂，未暇翻傳，攜負東西，諷持供養。至陳天嘉乙酉之歲，始於江州興業寺譯之，沙門智昕筆受陳文，凡六十日，覆疏陶練，勘閱俱了。江州刺史黃法𣰰為檀越，僧正釋惠恭等監掌，具經後序。那後不知所終。
時又有扶南國僧須菩提於揚都城內至敬寺為陳主譯大乘寶雲經八卷，與梁世曼陀羅所出七卷者同，少有差耳。
釋法泰，不知何人。學達釋宗，跨轢淮海。住楊都大寺，與慧愷、僧宗、法忍等知名梁代，並義聲高邈，宗匠當時。
有天竺沙門真諦，挾道孤遊，遠化東鄙，會虜冠勍彌，僑寓流離一十餘年，全無陳譯。將旋舊國，途出嶺南，為廣州刺史歐陽頠固留，因欲傳授，周訪義侶，擬閱新文。泰遂與宗愷等，不憚艱辛遠尋三藏，於廣州制旨寺筆受文義，垂二十年，前後所出五十餘部，并述義記，皆此土所無者。泰雖博通教旨，偏重行猷，至於律儀所及，性無違越。諦又與泰譯明了論。釋律二十二大義。並疏五卷，勒于座右，遵奉行之。至陳太建三年，泰還建業，並齎新翻經論，創開義旨，驚異當時。其諸部中，有攝大乘、俱舍論，文詞該富，理義凝玄，思越恆情，尟能其趣。
先是梁武宗崇大論，兼翫成實，學人聲望從風歸靡。陳武好異前朝，廣流大品，尤敦三論。故泰雖屢演，道俗無受，使夫法座絕嗣，闃爾無聞。會彭城沙門靜嵩避地金陵，學聲早被，獨拔千載，希斯正理，晝談恆講，夜請新宗，因循荏苒，乃經涼燠。泰振發玄門，明衷弘詣，覈其疑義，每湊玄極，皆隨機按旨，披釋無遺。
泰博諮真諦，傳業嵩公，知我者希，浮諺斯及。不測其終。
智愷，俗姓曹氏，住楊都寺。初與法泰等前後異發，同往嶺表奉祈真諦。愷素積道風，詞力殷贍，乃對翻攝論，躬受其文。七月之中，文疏並了，都合二十五卷。後更對翻俱舍論，十月便了，文疏合數八十三卷。諦云：吾早值了。綴緝經論，絓是前翻，不應缺少。今譯兩論，詞理圓備，吾無恨矣。
愷後延諦。還廣州顯明寺，住本房中，請諦重講俱舍，纔得一遍。至陳光大中，僧宗、法准、慧忍等。度嶺就諦求學，以未聞攝論，更為講之，起四月初，至臘月八日方訖一遍。明年宗等又請愷於智慧寺講俱舍論，成名學士七十餘人，同欽諮謁。講至業品疏第九卷，文猶未盡，以八月二十日遘疾，自省不救，索紙題詩曰：千秋本難滿，三時理易傾；石火無恆焰，電光非久明。遺文空滿笥，徒然昧後生；泉露方幽噎，寒隴向凄清。一朝隨露盡，唯有夜松聲。因放筆，與諸名德握手語別，端坐儼思，奄然而卒，春秋五十有一。即光大二年也。葬於廣州西陰寺南罡。自餘論文，真諦續講，至惑品第三卷，因爾乖豫，便廢法事。明年肇春，三藏又化。
諦有菩薩戒弟子曹毗者，愷之叔子，明敏深沈，雅有遠度，少攜至南受學攝論，諮承諸部皆著功勣。太建三年，毗請建興寺僧正明勇法師續講攝論，成學名僧五十餘人。晚住江都，綜習前業，常於白塔等寺開演諸論，冠屨裙襦，服同賢士，登座談吐，每發深致。席端學士並是名賓，禪定、僧榮、日嚴、法侃等皆資其學。
時有循州平等寺沙門智敷者，弱年聽延祚寺道、緣二師成實，并往北土沙門法明聽金剛般若論，又往希、堅二德聽婆沙、中論，皆洞涉精至，研覈宗旨，必得本師臨聽，言無浮雜，義得明暢者，方始離之。餘例准此。及翻攝論。乃為廣州刺史安南將軍陽山公頠請宅安居，不獲專習，後翻俱舍方預其席。及愷講此論，敷與道尼等二十人並掇拾文疏，於堂聽受。及愷之云亡，諦撫膺哀慟，遂來法准房中，率尼響敷等十有二人共傳香火，令弘攝舍兩論，誓無斷絕。皆共奉旨，仰無墜失。至三藏崩後，法侶彫散，宗嗣將虧。太建九年，敷相續敷弘，最多聯類，同聽諦席未有高者。
太建十一年二月。，有跋摩利三藏弟子慧哿者，本住中原，值周武滅法，避地歸陳，晚隨使劉璋至南海獲涅槃論。敷曾講斯經，欣其本習，伏膺請求，便為開說，止得序分種性分前十三章玄義。後返豫章鶴嶺山，敷又與璣法師隨從，因復為說第三分，具得十海十道。及進餘文，哿因遘疾，不任傳授，乃令敷下都，覓海潮法師，當窮論旨。以十四年至於建業，所尋不值，乃遇栖玄寺曉禪師，賜與曇林解涅槃疏釋經後分，文兼論意而不整足，便還故寺。常講新文十三章義，近二十遍。
開皇十二年，王仲宣起逆，焚燒州境及敷寺房，文疏並盡。其年授敷，令任廣、循二州僧任。經五載，廢闕法事。後解僧任，方於本州道場寺偏講攝論十有餘遍，坐中達解二十五人，璣、山、瞰等並堪領匠。仁壽元年遘疾，終於本寺。敷撰諦之翻譯歷，始末指訂并卷部時節，人世詳備。
有成敘道尼，住本九江，尋宗諦旨，興講攝論騰譽京師。開皇十年，下敕追入。既達雍輦，開悟弘多，自是南中無復講主。雖云敷說，蓋無取矣。
那連提黎耶舍，隋言尊稱，北天竺烏場國人。其王與佛同氏，亦姓釋迦，剎帝利種。
舍年十七發意出家，尋值名師，備聞正教。二十有一，得受具篇。聞諸宿老歎佛景跡，或言某國有缽，某國有衣，頂骨牙齒，神變非一，遂即起心，願得瞻奉。以戒初受，須知律相。既滿五夏，發足遊方。所以天梯石臺之跡，龍廟寶塔之方，廣周諸國，並親頂禮，僅無遺逸。曾竹園寺一住十年，通履僧坊，多值明德。有一尊者深識人機，見語舍云：若能靜修，應獲聖果。恐汝遊涉，終無所成。爾日雖聞，情無領悟。晚來卻想，悔將何及？耶舍北背雪山，南窮師子，歷覽聖跡，仍旋舊壤，乃睹烏場國主，真大士焉。自所經見，罕儔其類，試略述之。安民以理，民愛若親。後夜五更，先禮三寶，香花伎樂，竭誠供養。日出昇殿，方覽萬機。次到辰時，香水浴像。宮中常設日百僧齋，王及夫人手自行食。齋後消食，習諸武藝。日景將昳，寫十行經，與諸德僧共談法義，復與群臣量議治政。暝入佛堂，自奉燈燭，禮拜讀誦，各有恆調，了其常業，乃還退靜。三十餘年，斯功不替。王有百子，誠孝居懷，釋種餘風胤流此國。但以寺接山阜，野火所焚，各相差遣，四遠投告，六人為伴，行化雪山之北。至于峻頂，見有人鬼二路，人道荒險，鬼道利通，行客心迷，多尋鬼道，漸入其境，便遭煞害。昔有聖王於其路首作毗沙門天王石像，手指人路。同伴一僧錯入鬼道，耶舍覺已，口誦觀音神咒，百步追及，已被鬼害，自以咒力得免斯厄。因復前行，又逢山賊，專念前咒，便蒙靈衛，賊來相突，對目不見。循路東指到芮芮國，值突厥亂，西路不通，反鄉意絕，乃隨流轉。北至泥海之旁，南岠突厥七千餘里。彼既不安，遠投齊境。
天保七年屆於京鄴，文宣皇帝極見殊禮，偏異恆倫。耶舍時年四十，骨梗雄雅，物議彈之。緣是文宣禮遇隆重，安置天平寺中，請為翻經。三藏殿內梵本千有餘夾，敕送於寺，處以上房，為建道場，供窮珍妙，別立廚庫以表尊崇。又敕昭玄大統沙門法上等二十餘人監掌翻譯，沙門法智、居士萬天懿傳語。懿元鮮卑，姓萬俟氏，少出家，師婆羅門，而聰慧有志力，善梵書語，工咒符術，由是故名預參傳焉。初翻眾經五十餘卷，大興正法，弘暢眾心。宣帝重法殊異，躬禮梵本，顧群臣曰：此乃三寶洪基，故我偏敬。其奉信推誠為如此也！
耶舍每於宣譯之暇，時陳神咒，冥救顯助，立功多矣。未幾，授昭玄都，俄轉為統。所獲供祿不專自資，好起慈惠，樂興福業，設供飯僧，施諸貧乏，獄囚繫畜咸將濟之。市廛鬧所多造義井，親自漉水津給眾生。又於汲郡西山建立三寺，依泉旁谷，制極山美。又收養厲疾男女，別坊四事供承，務令周給。又往突厥客館，勸持六齋，羊料放生，受行素食。又曾遇病，百日不起，天子皇后躬問起居。耶舍歎曰：我本外客，德行未隆，乘輿今降，重法故爾。內撫其心，慚懼交集。
建德之季，周武克齊，佛教與國一時平殄。耶舍外假俗服，內襲三衣，避地東西，不遑寧息。五眾彫窘，投厝無所。儉餓溝壑者，減食施之；老病扶力者，隨緣濟益。雖事力匱薄，拒諫行之，而神志休強，說導無倦。屯負留難，便歷四年。
有隋御宇，重隆三寶。開皇之始，梵經遙應，爰降璽書請來弘譯。二年七月，弟子道密等侍送入京，住大興善寺。其年季冬草創翻譯，敕昭玄統沙門曇延等三十餘人令對翻傳，主上禮問殷繁，供奉隆渥。年雖朽邁，行轉精勤，曾依舍利弗陀羅尼，具依修業，夢得境界，自身作佛。如此靈祥雜沓，其例非一。
後移住廣濟寺，為外國僧主，存撫羇客，妙得物心。忽一旦，告弟子曰：吾年老力微，不久去世。及今明了，誡爾門徒：佛法難逢，宜勤修學；人身難獲，慎勿空過。言訖就枕，奄爾而化。時滿百歲，即開皇九年八月二十九日也。
初耶舍先逢善相者云：年必至百，亦合登仙。中壽果終，其言驗矣。登仙冥理猶難測之，然其面首形偉，特異常倫：頂起肉髻，聳若雲峰；目正處中，上下量等；耳高且長，輪埵成具。見人榮相未比於斯，固是傳法之碩德也。法主既傾，哀驚道俗，昭隆之事將漸墜焉。
凡前後所譯經論一十五部八十餘卷，即菩薩見實、月藏、日藏、法勝、毗曇等是也。並沙門僧深、明芬、給事李道寶等度語筆受。昭玄統沙門曇延、昭玄都沙門靈藏等二十餘僧監護始末。至五年冬勘練俱了，並沙門彥琮制序。
尋耶舍遊涉四十餘年，國五十餘，里十五萬。瑞景靈跡、勝寺高僧，駃水深林，山神海狩，無非奉敬，並預徵降。事既廣周，未遑陳敘，沙門彥琮為之本傳，具流於世。
時，又有同國沙門毗尼多流支。不遠五百由旬來觀盛化，開皇二年，於大興善譯象頭精舍、大乘總持經二部，給事李道寶傳，沙門法纂筆受，沙門彥琮制序。
闍那崛多，隋言德志，北賢豆揵陀囉國人也，隋言香行國焉。居富留沙富羅城，此云丈夫宮也。剎帝利種，姓金步，此云項也，謂如孔雀之項，彼國以為貴姓。父名跋闍邏婆囉，此云金剛堅也，少懷遠量，長垂清範，位居宰輔，燮理國政。崛多昆季五人，身居最小，宿殖德本，早發道心。適在髫齓，便願出家。二親深識其度，不違其請。本國有寺名曰大林，遂往歸投，因蒙度脫。其郁波弟耶名曰嗜那耶舍，專修宴坐，妙窮定業。其阿遮利耶名曰闍若那跋達囉，遍通三學，偏明律藏。
崛多自出家後，孝敬專誠，教誨積年，指歸通觀。然以賢豆聖境，靈跡尚存，便隨本師，具得瞻奉，時年二十有七。受戒三夏，師徒結志遊方弘法。初有十人同契出境，路由迦臂施國，淹留歲序，國王敦請其師奉為法主，益利頗周。將事巡歷，便踰大雪山西足，固是天險之峻極也。至厭怛國。既初至止，野曠民希，所須食飲無人營造，崛多遂捨具戒，竭力供侍，數經時艱，冥靈所祐，幸免災橫。又經渴囉槃陀及于闐等國，屢遭夏雨、寒雪，暫時停住。既無弘演，棲寓非久，又達吐谷渾國，便至鄯州，于時即西魏大統元年也。雖歷艱危，心逾猛勵。發蹤跋涉，三載于茲，十人之中，過半亡沒，所餘四人僅存至此。
以周明帝武成年初，屆長安，止草堂寺。師徒遊化已果來心，更登淨壇，再受具足，精誠從道尤甚由來。稍參京輦，漸通華語。尋從本師勝名，被明帝詔延入後園，共論佛法，殊禮別供，充諸禁中。思欲通法，無由自展，具情上啟，即蒙別敕，為造四天王寺，聽在居住。自茲已後，乃翻新經。既非弘泰，羈縻而已，所以接先闕本，傳度梵文，即十一面觀音、金仙問經等是也。會譙王宇文儉鎮蜀，復請同行。於彼三年，恆任益州僧主。住龍淵寺，又翻觀音偈、佛語經。建德隳運，像教不弘，五眾一期同斯俗服。武帝下敕，追入京輦，重加爵祿，逼從儒禮，秉操鏗然，守死無懼。帝愍其貞亮，哀而放歸。路出甘州，北由突厥，闍梨智賢還西滅度，崛多及以和上乃為突厥所留。未久之間，和上遷化，隻影孤寄，莫知所安。賴以北狄君民頗弘福利，因斯飄寓，隨方利物。有齊僧寶暹、道邃、僧曇等十人，以武平六年相結同行採經西域，往返七載，將事東歸，凡獲梵本二百六十部。行至突厥，俄屬齊亡，亦投彼國，因與同處。講道相娛，所齎新經，請翻名題，勘舊錄目，轉覺巧便，有異前人。暹等內誠各私慶倖，獲寶遇匠德，無虛行苦，同誓焚香，共契宣布。
大隋受禪，佛法即興，暹等齎經先來應運。開皇元年季冬屆止京邑，敕付所司訪人令譯。二年仲春，便就傳述。夏中詔曰：殷之五遷，恐民盡死。是則居吉凶之土，制短長之命；謀新去故，如農望秋。龍首之山，川原秀麗，卉木滋阜，宜建都邑，定鼎之基，永固無窮之業，在茲可域。城曰大興城，殿曰大興殿，門曰大興門，縣曰大興縣，園苑池沼，其號並同。寺曰大興善也，於此寺中傳度法本。時崛多仍住北狄，至開皇五年，大興善寺沙門曇延等三十餘人，以躬當翻譯，音義乖越，承崛多在北，乃奏請還，帝乃別敕追延。崛多西歸已絕，流滯十年，深思明世重遇三寶，忽蒙遠訪，欣願交并，即與使乎同來入國。于時文帝巡幸洛陽，於彼奉謁，天子大悅，賜問頻仍，未還京闕，尋敕敷譯。新至梵本眾部彌多，或經或書，且內且外，諸有翻傳必以崛多為主。僉以崛多言識異方，字曉殊俗，故得宣辯自運，不勞傳度。理會義門，句圓詞體，文意粗定，銓本便成。筆受之徒不費其力，試比先達，抑亦繼之。
爾時耶舍已亡，專當元匠，於大興善更召婆羅門僧達摩笈多，并敕居士高天奴、高和仁兄弟等同傳梵語。又置十大德沙門僧休、法粲、法經、慧藏、洪遵、慧遠、法纂、僧暉、明穆、曇遷等監掌翻事，銓定宗旨。沙門明穆、彥琮重對梵本，再審覆勘，整理文義。昔支曇羅什等所出大集卷軸，多以三十成部，及耶舍高齊之世，出月藏經一十二卷，隋初復出日藏分一十五卷，既是大集廣本。而前後譯分，遂便支離，部帙羈散。開皇六年，有招提寺沙門僧就合之為六十卷。就少出家，專寶坊學，雖加宣導，恨文相未融，乃例括相從，附入大部。至於詞旨愜當，未善精窮。比有大興善寺沙門洪慶者，識度明達，為國監寫藏經，更釐改就所合者，名題前後甚得理致。且今見翻諸經有多是大集餘品，略而會之，應滿百卷。若依梵本，此經凡十萬偈，據以隋文，可三百卷。
崛多曾傳，于闐東南二千餘里有遮拘迦國，彼王純信，敬重大乘，宮中自有摩訶般若、大集、華嚴三部，王躬受持，親執鎖鑰，轉讀則開，香花供養。或以諸餅果誘引小王，令其禮拜。此國東南可二十餘里，山甚巖險，有深淨窟，置大集、華嚴、方等、寶積、楞伽、方廣、舍利弗、華聚二陀羅尼、都薩羅藏、摩訶般若、八部般若、大雲經等，凡十二部，減十萬偈。國法相傳，防衛守護。又有入滅定羅漢三人，窟中禪寂，每至月半，諸僧就山為其淨髮，此則人法住持有生之所憑賴。
崛多道性純厚，神志剛正，愛德無厭，求法不懈，博聞三藏，遠究真宗，遍學五明，兼閑世論。經行得道場之趣，總持通神咒之理。三衣一食，終固其誠，仁濟弘誘，非關勸請。勤誦佛經，老而彌篤；強識先古，久而逾詣。士庶欽重，道俗崇敬。隋滕王遵仰戒範，奉以為師。因事塵染，流擯東越。又在甌閩道聲載路，身心兩救，為益極多。至開皇二十年便從物故，春秋七十有八。自從西服來至東華，循歷翻譯，合三十七部，一百七十六卷，即佛本行集、法炬、威德、護念、賢護等經是也。並詳括陶冶，理教圓通，文明義結，具流於世。見費長房三寶錄。初隋高祖又敕崛多共西域沙門若那竭多、開府、高恭、恭息、都督、天奴和仁及婆羅門毗舍達等，於內史內省翻梵古書及乾文，至開皇十二年書度翻訖，合二百餘卷，奏聞進內。見唐貞觀內典錄。
時，又有優婆塞，姓瞿曇氏，名達磨般若，隋言法智，父名般若流支，備詳餘傳。智本中天國人，流滯東川，遂鄉華俗。而門世相傳，祖習傳譯，高齊之季為昭玄都。齊國既平，佛法同毀，智因僧職轉任俗官，冊授洋州洋川郡守。隋氏受禪，梵牒即來，有敕召還使掌翻譯。法智妙善方言，執本自傳，不勞度語。譯業報差別經等，成都沙門釋智鉉筆受文詞，銓序義體；日嚴寺沙門彥琮制序。
達摩笈多，隋言法密，本南賢豆羅囉國人也。剎帝利種，姓弊耶伽囉，此云虎氏。有弟四人，身居長子。父母留戀，不聽出家，然以篤愛法門，深願離俗。年二十三，往中賢豆界鞬拏究撥闍城，於究牟地僧伽囉磨，笈多於此寺中方得落髮，改名法密。年二十五，方受具戒。其郁波弟耶佛馱笈多，阿遮利夜名舊拏達多。又一阿遮利夜名為普照，通大小乘經論，咸能誦說，行賓茶夜法，入第耶那，恆入此觀，以為常業。笈多受具之後，仍住三年，就師學問，師之所得略窺戶牖。
後以普照師為吒迦國王所請，從師至彼，經停一載。師還本國，笈多更留四年，住於提婆鼻何囉。於是歷諸大小乘國及以僧寺，聞見倍多。北路商人頗至於彼，遠傳東域有大支那國焉。初雖傳述，不甚明信，未作來心。但以志在遊方，情無所繫，遂往迦臂施國，六人為伴，仍留此國，停住王寺。笈多遂將四伴於國城中二年停止，遍歷諸寺，備觀所學，遠遊之心尚未寧處。其國乃是北路之會，雪山北陰商侶咸湊其境，於商客所又聞支那大國三寶興盛，同侶一心，屬意來此，非惟觀其風化，願在利物弘經。便踰雪山西足薄佉羅國、波多叉拏國、達摩悉鬢多國，此諸國中並不久住，足知風土、諸寺儀式。又至渴羅槃陀國，留停一年，未多開導。又至沙勒國，同伴一人復還本邑，餘有三人停在王寺，經住兩載，仍為彼僧講說破論，有二千偈，旨明二部，多破外道。又為講如實論，亦二千偈，約其文理，乃是世間論義之法。又至龜茲國，亦停王寺，又住二年，仍為彼僧講釋前論。其王篤好大乘，多所開悟，留引之心，旦夕相造。笈多係心東夏，無志潛停，密將一僧間行至烏耆國，在阿爛拏寺講通前論。又經二年，漸至高昌，客遊諸寺，其國僧侶多學漢言，雖停二年，無所宣述。又至伊吾，便停一載。值難，避地西南，路純砂磧，水草俱乏，同侶相顧，性命莫投，乃以所齎經論權置道旁，越山求水，冀以存濟。求既不遂，勞弊轉增，專誦觀世音咒。夜雨忽降，身心充悅。尋還本途，四顧茫然，方道迷失，踟躕進退，乃任前行，遂達于瓜州，方知委曲取北路之道也。
笈多遠慕大國，跋涉積年，初契同徒或留或歿，獨顧單影。屆斯勝地，靜言思之，悲喜交集。尋蒙帝旨延入京城，處之名寺，供給豐渥，即開皇十年冬十月也。至止未淹，華言略悉，又奉別敕，令就翻經，移住興善。執本對譯，允正寔繁，所誦大小乘論並是深要。至於宣解，大弘微旨，此方舊學頻遣積疑。然而慈恕立身，柔和成性，心非道外，行在言前。戒地夷而靜，智水幽而潔。經洞字源，論窮聲意。加以威容詳正，勤節高猛，誦響繼晨宵，法言通內外。又性好端居，簡絕情務，寡薄嗜慾，息杜希求。無倦誨人，有踰利己，曾不忤顏於賤品，輕心於微類，遂使未睹者傾風，暫謁者欽敬。自居譯人之首，惟存傳授，所有覆疏務存綱領。煬帝定鼎東都，敬重隆厚，至於佛法，彌增崇樹，乃下敕於洛水南濱上林園內置翻經館，搜舉翹秀，永鎮傳法。登即下徵笈多并諸學士並預集焉，四事供承，復恆常度，致使譯人不墜其緒，成簡無替於時。
及隋綱云頹，郊壘煙構，梵本新經一時斯斷。笈多蘊其深解，遂闕陳弘，始於開皇中歲，終於大業末年，二十八載。所翻經論七部，合三十二卷，即起世、緣生、藥師、本願、攝大乘、菩提資糧等是也，並文義澄潔，華質顯暢。見唐貞觀內典錄。至武德二年，終于洛汭。
初笈多翻普樂經一十五卷，未及練覆，值偽鄭淪廢，不暇重修。今卷部在京，多明八相等事。有沙門彥琮，內外通照，華梵並聞，預參傳譯，偏承提誘。以笈多遊履，具歷名邦，見聞陳述，事逾前傳，因著大隋西國傳一部，凡十篇，本傳：一、方物，二、時候，三、居處，四、國政，五、學教，六、禮儀，七、飲食，八、服章，九、寶貨，十、盛列山河國邑人物。斯即五天之良史，亦乃三聖之宏圖，故後漢西域傳云靈聖之所降集，賢懿之所挺生者是也。詞極綸綜，廣如所述。
初開皇十三年，廣州有僧行塔懺法，以皮作帖子二枚，書為善、惡兩字，令人擲之，得善者吉。又行自撲法以為滅罪，而男女合雜，妄承密行。青州居士接響同行，官司檢察，謂是妖異。其云：此塔懺法依占察經，自撲懺法依諸經中，五體投地如大山崩。時以奏聞，乃敕內史侍郎李元操，就大興善問諸大德。有沙門法經、彥琮等。對云：占察經見有兩卷，首題菩提登，在外國譯，文似近代所出，眾藏亦有寫而傳者。撿勘群錄，並無正名及譯人、時、處。塔懺與眾經復異，不可依行。敕因斷之。
時，有秀才儒林郎侯白，奉敕撰旌異傳一部二十卷，多敘感應，即事亟涉，弘演釋門者。白字君素，本相鄴人也。識敏機對，揖崇臺省。帝以多聞前古爰引，賓王觀國程器，終于此職。
又有晉府祭酒徐同卿，撰通命論兩卷。卿以文學之富，鏡達玄儒等教，亦明三世因果。但文言隱密，先賢之所未辯，故引經史正文，會通運命，歸於因果。意在顯發儒宗，助佛宣教，導達群品，咸奔一趣。蓋卿博識有據，故能洞此幽求。
又有翻經學士涇陽劉馮，撰內外旁通比校數法一卷。馮學通玄素，偏工數術，每以前代翻度，至於數法比例，頗涉不同，故演斯致。其序略云：世之道藝有淺有深，人之稟學有疏有密。故尋算之用也，則兼該大衍，其不思也，則致惑三隅。然東夏數法，自有三等之差，西天所陳何無異端之例？然則先譯諸經，並以大千稱為百億，言一由旬為四十里。依諸算計，悉不相符。竊疑翻傳之日，彼此異意，指撝之際，於斯取失，故眾經算數之法與東夏相參。十十變之，旁通對衍，庶擬翻譯之次，執而辯惑。既參隸經誥，故即而敘之。
至開皇十五年，文皇下敕，令翻經諸僧撰眾經法式。時有沙門彥琮等准的前錄，結而成之，一部十卷，奏呈入內。
時，有翻經學士成都費長房，本預緇衣，周朝從廢因俗，傳通妙精玄理，開皇之譯，即預搜揚。敕召入京，從例修緝。以列代經錄散落難收，佛法肇興年載蕪沒，乃撰三寶錄一十五卷，始於周莊之初，上編甲子，下錄年號，并諸代所翻經部卷目，軸別陳敘，亟多條例。然而瓦玉雜糅，真偽難分，得在通行，闕於甄異。錄成陳奏，下敕行之，所在流傳最為該富矣。
釋彥琮，俗緣李氏，趙郡柏人人也。世號衣冠，門稱甲族。少而聰敏，才藻清新，識洞幽微，情符水鏡。遇物斯覽，事罕再詳。初投信都僧邊法師，因試令誦須大拏經，減七千言，一日便了。更誦大方等經，數日亦度，邊異之也。至于十歲，方許出家，改名道江，以慧聲洋溢如江河之望也。聽十地論，榮譽流振，州邑所推。十二，在巏嵍山誦法華經，不久尋究，便遊鄴下，因循講席，乃返鄉寺講無量壽經。時太原王邵任趙郡佐，寓居寺宇，聽而仰之，友敬彌至。齊武平之初，年十有四，西入晉陽，且講且聽。當爾道張汾朔，名布道儒，尚書敬長瑜及朝秀盧思道、元行恭、邢恕等，並高齊榮望，欽揖風猷，同為建齋，講大智論，親受披導，歎所未聞。及齊后西幸晉陽，延入宣德殿，講仁王經，國統僧都用為承奉，聽徒二百，並是英髦。帝親臨御筵，文武咸侍，皇太后及以六宮同昇法會，敕侍中高元海扶琮昇坐，接侍上下。而神氣堅朗，希世驚嗟。析理開神，咸遵景仰。
十六遭父憂，厭辭名聞，遊歷篇章，爰逮子史，頗存通閱。右僕射陽休之，與文林館諸賢交共款狎，性愛恬靜，延而方造。及初進具，日次晡時，戒本萬言誦試兼了，自爾專習律檢，進討行科。及周武平齊，尋蒙延入，共談玄籍，深會帝心，敕預通道觀學士，時年二十有一。與宇文愷等周代朝賢，以大、易、老、莊，陪侍講論，江便外假俗衣，內持法服，更名彥琮。武帝自纘道書，號無上祕要，于時預霑綸綜，特蒙收採。至宣帝在位，每醮必累日通宵，談論之際，因潤以正法。時漸融泰，頗懷嘉賞，授禮部等官，並不就。與朝士王邵、辛德源、陸開明、唐怡等情同琴瑟，號為文外玄友。
大象二年，隋文作相，佛法稍興，便為諸賢講釋般若。大定元年正月，沙門曇延等同舉奏度，方蒙落髮，時年二十有五。至其年二月十三日，高祖受禪，改號開皇。即位講筵四時相續，長安道俗咸拜其塵。因即通會佛理邪正，沾濡沐道者萬計。又與陸彥師、薛道衡、劉善經、孫萬壽等一代文宗著內典文會集。又為諸沙門撰唱導法，皆改正舊體，繁簡相半，即現傳習，祖而行之。開皇三年，隋高祖幸道壇，見畫老子化胡像，大生怪異，敕集諸沙門、道士共論其本。又敕朝秀蘇威、楊素、何妥、張賓等有參玄理者，詳計奏聞。時琮預在此筵，當掌言務，試舉大綱。未及指覈，道士自伏，陳其矯詐。因作辯教論，明道教妖妄者。有二十五條，詞理援據，宰輔褒賞。其年，西域經至，即敕翻譯。既副生願，欣至泰然。從駕東巡，旋途并部。時煬帝在蕃，任總河北，承風請謁，延入高第，親論往還，允愜懸佇，即令住內堂，講金光明、勝鬘、般若等經。又奉別教撰修文疏，契旨卓陳，足為稱首。又教住大興國寺，爾後王之新詠、舊敘，恆令和之。又遣簫愨、諸葛穎等群賢迭往參問，談對名理，宗師有歸。隋秦王俊作鎮太原，又蒙延入，安居內第，敘問殷篤。琮別夜寐夢，見黃色大人，身長三丈，手執玻璃碗授云：碗內是酒。琮於夢中跪受之，曰：蒙賜寶器，非常荷恩。但以酒本律禁，未敢輒飲。寤已，莫知其由。及後王躬造觀音畫像，張設內第，身量所執宛同前夢，於是私慰素抱，悲慶交并。至十二年，敕召入京，復掌翻譯，住大興善，厚供頻仍。時文帝御宇，盛弘三寶，每設大齋，皆陳懺悔。帝親執香鑪，琮為宣導，暢引國情，恢張皇覽，御必動容竦顧，欣其曲盡深衷。其言誠感，達如此類也。煬帝時為晉王，於京師曲池營第林，造日嚴寺，降禮延請，永使住之。由是朝貴明哲數增臨謁，披會玄旨，屢發信心。然而東夏所貴，文頌為先；中天師表，梵音為本。琮乃專尋教典，日誦萬言，故大品、法華、維摩、楞伽、攝論、十地等，皆親傳梵書，受持誦讀，每日闇閱，要周乃止。
仁壽初年，敕令送舍利于并州，時漢王諒於所治城隔內造寺，仍置寶塔，今所謂開義寺是也。琮初至塔所，累日雲霧晦合，及至下晨，時正當午，雲開日耀，天地清朗，便下舍利，瘞而藏之。又感瑞雲夾日，五色相間。仁壽末歲，又敕送舍利于復州方樂寺，本基荒毀，南齊初立，周廢頹滅，纔有餘址。而處所顯敞，堪置靈塔，令人治翦。忽覺頭上痒悶，因檢髮中，獲舍利一粒，形如黍米，光色鮮發。兩斧試之，上下俱陷而舍利不損。頻更椎打，光色逾盛。掘深七尺，又獲塼藏銅銀諸合，香泥宛然。但見清水滿合，其底蹤跡似有舍利。尋覓不見，方知髮中所獲乃是銀合所盛。又覓石造函，遍求不獲，乃於竟陵縣界感得一石。磨治既了，忽變為玉，五色光潤內徹，照見旁人。又於石中現眾色象，引石向塔。又感一鵝飛至函所，自然馴狎，隨石去住，初無相離，雖見同群，了無顧眄。逐去還來，首尾十日，恆在輿所。有人將至餘處，便即鳴叫飛翔，踰院而入。及至埋訖，便獨守塔遶旋而已。又感塔所前池有諸魚鱉，並舉頭出水，北望舍利。琮便為說法，竟日方隱。又感塔所井水，十五日間自然湧溢，埋後乃止。四月八日，雲滿上空。正午將下，收雲並盡，惟餘塔上團圓如蓋，五色間錯，映發日輪。至藏舍利，其雲乃散，琮欣感嘉瑞，以狀奏聞。帝大悅，錄以為記，藏諸祕閣。
仁壽二年，下敕更令撰眾經目錄，乃分為五例，謂單譯、重翻、別生、疑偽、隨卷有位，帝世盛行。尋又下敕，令撰西域傳。素所諳練，周鏡目前，分異訛錯，深有徵舉，故京壤名達多尋正焉。有王舍城沙門遠來謁帝，將還本國，請舍利瑞圖經及國家祥瑞錄。敕又令琮翻隋為梵，合成十卷，賜諸西域。琮以洽聞博達，素所關心，文章騰翥，京輦推尚，凡所新譯諸經及見講解大智、釋論等，並為之序引。又著沙門名義論別集五卷，並詞理清簡，後學師欽。大業二年，東都新治，與諸沙門詣闕朝賀，特被召入內禁，敘故累宵，談述治體，呈示文頌。其為時主見知如此。因即下敕於洛陽上林園立翻經館以處之，供給事隆，倍逾關輔。新平林邑所獲佛經合五百六十四夾，一千三百五十餘部，並昆崙書，多梨樹葉，有敕送館付琮披覽，并使編敘目錄，以次漸翻。乃撰為五卷，分為七例，所謂經、律、讚、論、方、字、雜書七也。必用隋言以譯之，則成二千二百餘卷。敕又令裴矩共琮修纘天竺記，文義詳洽，條貫有儀。凡前後譯經合二十三部，一百許卷，制序述事，備于經首。
素患虛冷，發痢無時，因卒于館，春秋五十有四，即大業六年七月二十四日也。俗緣哀悼，歸葬柏人。初大漸之晨，形羸神爽，問弟子曰：齋時至未？對曰：未也。還瞑目而臥。如此再三，乃迴身引頸向門視日，曰：齋時已至，吾其去矣。索水盥手，焚香迎彌勒畫像，合掌諦觀。開目閉目，乃經三四，如入禪定，奄爾而終。持纊屬之，方知已絕。
且琮神慧夙成，彰於孩稚，奉信貞恪，松梓其心。本師五臺山沙門道最。最亦風采標映，故琮不墜其門。凡所遊習，澹然獨靜，雖經物忤，曾無言及，抑道從俗。敕附文館，屢逢光價，能無會情。斯乃立操虛宗，遊情靡測。講誦相沿，初未休捨，會夢入地獄，頗見苦緣，由念經佛等名蒙得解脫，送往山樓之上。尋又歷觀諸獄，備睹同講名僧，五苦加之，具言其狀，為說十善，良久方覺。至後數年，更夢前事，由稱佛菩薩名，又蒙放免。高祖具聞，敕琮錄出，賜諸道俗，永為警誡。自爾專思罪累，屏絕人事，息意言筌，行方等懺，供給貧病。晚以所誦梵經四千餘偈，十三萬言，七日一遍，用為常業。然琮久參傳譯，妙體梵文，此土群師皆宗鳥跡。至於音字詁訓，罕得相符，乃著辯正論。以垂翻譯之式，其詞曰：
彌天釋道安，每稱譯胡為秦有五失本、三不易也。一者，胡言盡倒，而使從秦，一失本也；二者，胡經尚質，秦人好文，傳可眾心，非文不合，二失本也；三者，胡經委悉，至於歎詠，丁寧反覆，或三或四，不嫌其繁，而今裁斥，三失本也；四者，胡有義說，正似亂詞，尋檢向語，文無以異，或一千或五百，今並刈而不存，四失本也；五者，事以合成，將更旁及，反騰前詞已，乃後說而悉除，此五失本也。然智經三達之心，覆面所演，聖必因時。時俗有易，而刪雅古以適今時，一不易也。愚智天隔，聖人叵階，乃欲以千載之上微言傳使合百王之下末俗，二不易也。阿難出經，去佛未久，尊大迦葉，令五百六通迭察迭書。今雖千年，而以近意量截，彼阿羅漢乃兢兢若此，此生死人而平平若是，豈將不以知法者獈乎？斯三不易也。涉茲五失，經三不易，譯胡為秦。詎可不慎乎！正當以不關異言傳令知會通耳，何復嫌於得失乎？是乃未所敢知也。
余觀道安法師，獨稟神慧，高振天才；領袖先賢，開通後學。修經錄，則法藏逾闡；理眾儀，則僧寶彌盛。世稱印手菩薩，豈虛也哉？詳梵典之難易，詮譯人之得失，可謂洞入幽微，能究深隱。至於天竺字體、悉曇聲例，尋其雅論，亦似閑明。舊喚彼方總名胡國，安雖遠識，未變常語。胡本雜戎之胤，梵惟真聖之苗，根既懸殊，理無相濫。不善諳悉，多致雷同。見有胡貌，即云梵種，實是梵人，漫云胡族。莫分真偽，良可哀哉！語梵雖訛，比胡猶別。改為梵學，知非胡者。
竊以佛典之興本來西域，譯經之起原自東京，歷代轉昌，迄茲無墜。久云流變，稍疑虧動，競逐澆波，尟能迴覺。討其故事，失在昔人。至如五欲順情，信是難棄；三衣苦節，定非易忍。割遺體之愛，入道要門；捨天性之親，出家恆務。俗有可反之致，忽然已反；梵有可學之理，何因不學？又且發蒙草創，伏膺章簡，同鸚鵡之言，倣邯鄲之步。經營一字，為力至多。歷覽數年，其道方博。乃能包括今古，網羅天地，業似山丘，文類淵海。彼之梵法，大聖規摹。略得章本，通知體式，研若有功，解便無滯。匹於此域，固不為難。難尚須求，況其易也？或以內執人我，外慚諮問，枉令祕術曠隔神州，靜言思之，愍而流涕。向使法蘭歸漢，僧會適吳，士行、佛念之儔，智嚴、寶雲之末，纔去俗衣，尋教梵字，亦霑僧數，先披葉典。則應五天正語充布閻浮，三轉妙音並流震旦。人人共解，省翻譯之勞；代代咸明，除疑網之失。於是舌根恆淨，心鏡彌朗；藉此聞思，永為種性。
安之所述大啟玄門，其間曲細猶或未盡，更憑正文助光遺跡。粗開要例，則有十條字聲：一、句韻，二、問答，三、名義，四、經論，五、歌頌，六、咒功，七、品題，八、專業，九、異本，十、各疏。其相廣文如論。安公又云：前人出經，支讖、世高審得胡本，難繼者也。羅叉、支越，斲鑿之巧者也。竊以得本開質，斲巧由文。舊以為鑿，今固非審。握管之暇，試復論之。先覺諸賢，高名參聖，慧解深發，功業弘啟，創發玄路，早入空門，辯不虛起，義應雅合。但佛教初流，方音尟會，以斯譯彼，仍恐難明。無廢後生，已承前哲；梵書漸播，真宗稍演。其所宣出，窮謂分明，聊因此言輒銓古譯。漢縱守本，猶敢遙議；魏雖在昔，終欲懸討。或繁或簡，理容未適；時野時華，例頗不定。晉宋尚於談說，爭壞其淳；秦梁重於文才，尤從其質。非無四五高德緝之以道，八九大經錄之以正。自茲以後，迭相祖述，舊典成法，且可憲章，展轉同見，因循共寫。莫問是非，誰窮始末？僧鬘惟對面之物，乃作花鬘；安禪本合掌之名，例為禪定。如斯等類，固亦眾矣。留支洛邑，義少加新，真諦陳時，語多飾異。若令梵師獨斷，則微言罕革；筆人參制，則餘辭必混。意者寧貴撲而近理，不用巧而背源。儻見淳質，請勿嫌怪。昔日仰對尊顏，瞻尚不等；親承妙吼，聽之猶別。諍論起迷，豫昞涅槃之記，部黨興執，懸著文殊之典。雖二邊之義，佛亦許可，而兩間之道，比丘未允其致。雙林早潛，一味初損；千聖同志，九旬共集。雜碎之條尋訛本誡，水鵠之頌俄舛昔經。一聖纔亡，法門即減。千年已遠，人心轉偽。既乏寫水之聞，復寡懸河之說。欲求冥會，詎可得乎？且儒學古文變猶紕繆，世人今語傳尚參差。況凡聖殊倫，東西隔域，難之又難，論莫能盡。必慇懃於三覆，靡造次於一言。歲校則利有餘，日計則功不足。開大明而布範，燭長夜而成務。宣譯之業，未可加也。
經不容易，理藉名賢；常思品藻，終慚水鏡。兼而取之，所備者八：誠心愛法，志願益人，不憚久時，其備一也；將踐覺場，先牢戒足，不染譏惡，其備二也；筌曉三藏，義貫兩乘，不苦闇滯，其備三也；旁涉墳史，工綴典詞，不過魯拙，其備四也；襟抱平恕，器量虛融，不好專執，其備五也；沈於道術，澹於名利，不欲高衒，其備六也；要識梵言，乃閑正譯，不墜彼學，其備七也；薄閱蒼雅，粗諳篆隸，不昧此文，其備八也。八者備矣，方是得人。三業必長，其風靡絕。若復精搜十步，應見香草，微收一用，時遇良材。雖往者而難儔，庶來者而能繼。法橋未斷，夫復何言！則延、鎧之徒，不迴隆於魏室，護、顯之輩，豈偏盛于晉朝？
或曰：一音遙說，四生各解。普被大慈，咸蒙遠悟。至若開源白馬，則語逐洛陽；發序赤烏，則言隨建業。未應強移此韻，始符極旨；要工披讀，乃究玄宗。遇本即依，真為篤信。案常無改，世稱仰述。誠在一心，非關四辯。必令存梵，詎是通方？對曰：談而不經，旁慚博識；學而無友，退愧寡聞。獨執管錐，未該穹壤；理絕名想，彌難穿鑿。在昔圓音之下，神力冥加；滿字之間，利根迴契。然今地殊王舍，人異金口，即令懸解，定知難會。經音若圓，雅懷應合，直餐梵響，何待譯言？本尚虧圓，譯豈純實？等非圓實，不無疏近。本固守音，譯疑變意。一向能守，十例可明；緣情判義，誠所未敢。若夫孝始孝終，治家治國，足宣至德，堪弘要道，況復淨名之勸發心，善生之歸妙覺！奚假落髮翦鬚，苦違俗訓，持衣捧缽，頓改世儀；坐受僧號，詳謂是理，遙學梵章，寧容非法？崇佛為主，羞討佛字之源；紹釋為宗，恥尋釋語之趣。空睹經葉，弗興敬仰；忽見梵僧，倒生侮慢。退本追末，吁可笑乎！像運將窮，斯法見續，用茲紹繼，誠可悲夫！
文多不載。
琮師尚宗據，深究教源，故章、抄、疏、記，諸無所及，述製書論，不敘丘墳。著福田論、僧官論、慈悲論、默語論、鬼神錄、通極論、辯聖論、通學論、善知識錄等，並賦詞弘瞻，精理通顯。初所著通極者，破世術諸儒不信因果，執於教跡，好生異端。此論所宗，佛理為極。言辯聖者，明釋教宣真，孔教弘俗，論老子教，不異俗儒，靈寶等經，則非儒攝。言通學者，勸引儒流遍師孔、釋，令知內外，備識俗真。言善知識者，是大因緣，登聖越凡，不因善友，無人達也。
門人行矩者，即琮兄之子，為立行記，流之于世。矩少隨琮學，諮訓葉經，東西兩館並參翻譯。為性頗屬文翰，通覽墳素，夙為左僕射房玄齡所知，深見禮厚。貞觀初，奏敕追入，既達京室，將事翻傳，遂疾而終，不果開演。鄉族流慟，接柩趙州。所譯眾經，具在餘錄。
波羅頗迦羅蜜多羅，唐言作明知識，或一云波頗，此云光智，中天竺人也。本剎利王種，姓剎利帝。十歲出家，隨師習學，誦一洛叉大乘經可十萬偈。受具已後，便學律藏，博薄通戒網網，心樂禪思。又隨勝德修習定業，因修不捨，經十二年。末復南遊摩伽陀國那爛陀寺，值戒賢論師盛弘十七地論，因復聽採。以此論中，兼明小教，又誦一洛叉偈小乘諸論。波頗識度通敏，器宇沖邃，博通內外，研精大小，傳燈教授，同侶所推。承化門人般若、因陀羅、跋摩等，學功樹勣，深達義綱。今見領徒，本國匡化，為彼王臣之所欽重。但以出家釋子不滯一方，六月一移，任緣靡定。承北狄貪勇，未識義方，法藉人弘，敢欲傳化，乃與道俗十人展轉北行，達西面可汗葉護衙所，以法訓勗。曾未浹旬，特為戎主深所信伏，日給二十人料，旦夕祇奉，同侶道俗咸被珍遇，生福增敬日倍於前。
武德九年，高平王出使入蕃，因與相見。承此風化，將事東歸，而葉護君臣留戀不許。王即奏聞，下敕徵入，乃與高平同來謁帝。以其年十二月達京，敕住興善，釋門英達莫不修造，自古教傳詞旨有所未踰者，皆委其宗緒。括其同異，內計外執，指掌釋然。徵問相讎，披解無滯。乃上簡聞，蒙引內見，躬傳法理，無爽對揚，賜綵四十段，并宮禁新納一領，所將五僧加料供給，重頻慰問，勞接殊倫。至三年三月，上以諸有非樂，物我皆空，眷言真要無過釋典，流通之極豈尚翻傳，下詔所司搜揚碩德備經三教者一十九人，於大興善創開傳譯，沙門慧乘等證義，沙門玄謨等譯語，沙門慧賾、慧淨、慧明、法琳等綴文。又敕上柱國尚書左僕射房玄齡、散騎常侍太子詹事杜正倫參助勘定，光祿大夫太府卿蕭璟總知監護，百司供送，四事豐華。初譯寶星經，後移勝光，又譯般若燈、大莊嚴論，合三部，三十五卷。至六年冬，勘閱既周，繕寫云畢，所司詳讀，乃上聞奏。下敕各寫十部散流海內，仍賜頗物百段，餘承譯僧有差束帛。又敕太子庶子李百藥制序，具如論首。波頗意在傳法，情望若絃，而當世盛德自私諸己，有人云：頗僥倖時譽，取馳於後，故聚名達，廢講經論。斯未是弘通者時，有沙門靈佳，卓犖拔群，妙通機會，對監護使具述事理云：，頗遠投東夏情乖名利，欲使道流千載，聲振上古。昔符、姚兩代，翻經學士乃有三千，今大唐譯人不過二十，意在明德同證，信非徒說，後代昭奉，無疑於今耳。識者僉議攸同，後遂不行。時為太子染患，眾治無效，下敕迎頗入內，一百餘日，親問承對，不虧帝旨。疾既漸，降辭出本寺，賜綾帛等六十段并及時服十具。
頗誓傳法化，不憚艱危，遠度蔥河，來歸震旦，經途所亘四萬有餘，躬齎梵本望並翻盡，不言英彥有墜綸言。本志頹然，雅懷莫訴，因而搆疾。自知不救，分散衣資，造諸淨業，端坐觀佛，遺表施身。下敕特聽，尋爾而卒於勝光寺，春秋六十有九。東宮下令給二十人，輿屍坐送至于山所。闍維既了，沙門玄謨收拾餘骸，為之起塔於勝光寺，在乘師塔東。即貞觀七年四月六日也。有識同嗟法輪輟軫。四年之譯，三帙獻功，掩抑慧燈，望照惑累，用茲弘道，未敢有聞。既而人喪法崩，歸愆斯及。伊我東鄙，匪咎西賢。悲夫。
釋慧賾，俗姓李，荊州江陵人。早悟非常，神思鋒逸。九歲投本邑隱法師出家。隱體其精爽異倫，即度為沙彌；講授之暇，誨以幽奧。賾領牒玄理，曾不再思，執卷誦文，紙盈四十，荊楚秀望欽而美之。初從隱聽涅槃、法華，後別聽三論，皆剖析新奇，抗擬摽會。
開皇中年，江陵寺大興法席，群師雲赴，道俗以賾嘉績夙成，咸欲觀其器略，共請為法主。顧惟披導有旨。因而踐焉。甫年十二，創開涅槃，比事吐詞，義高常伯，論難相繼，辯答冷泠然，少長莫不緘心，頌聲載路。荊州刺史宜龍公元壽聞其幼譽驚挺，親駕謁焉，，素倍前聞大相褒賞，以事奏聞云：希世卓秀者也。登即有詔，令本州備禮所在恭送。既達京輦，殊蒙慰引，賜納僧伽梨并衣一襲，仍令住清禪寺。從容法侶，敦悅玄儒；才藻屢揚，汲引無竭。預有衣冠士族皆來展造門庭，莫不讚其洽聞博達，機捷之謂也。
末未厭斯煩梗，思濟清神，乃從應禪師稟資心學。掩關兩載，情蹈諸門，遂語默於賢聖之間，談授於經緯之理。值隋氏云喪，法事淪亡，道闋當年，情欣栖靜，以大業末歲移卜終南之高冠嶺，因巖構室，疏素形心。會唐運勃興，蒼生攸濟，賾不滯物我，來從帝城，講誨暫揚，傾都請道。武德年內，釋侶云繁，屢建法筵，皆程氣宇。時延興寺百座講仁王經，王公卿士並從盛集。沙門吉藏爰豎論宗，聲辯天臨，貴賤傾目。賾纔施銳責，言清理詣，思動幾微，神彩驚越四部，駭心百辟。藏顧而歎曰：非惟論辯難繼，抑亦銀鉤罕蹤。今上在蕃，親觀論府，深相結納，擬為師友。六使來召，令赴別第，賾以生名殺身之累，由來有人，退讓餘詞，一不聞命。
及貞觀開譯，詔簡名僧眾，以文筆知名，兼又統詳論旨，乃任為翻論之筆。譯訖奏聞，有敕賜帛百匹、衣服一具。賾又著論序曰：般若燈論者，一名中論，本有五百偈。借燈為名者，無分別智有寂照之功也。舉中標目者，鑑亡緣觀等離二邊也。然則燈本無心智也，亡照法性平等，中義在斯，故寄論以明之也。若夫尋論論滯旨，執俗迷真，顛倒斷常之間，造次有無之內，守名喪實，攀葉亡根者，豈欲爾哉。蓋有由矣。請試陳之。若乃構分別之因，招虛妄之果，惑累熏其內識，惡友結其外緣，致使慢聳崇山，見深滄海，恚火難觸，詞鋒罕當。聞說有而快心，聽談空而起謗。六種偏執各謂非偏，五百論師諍陳異論。或將邪亂正，或以偽齊真。識似悟而翻迷，教雖通而更壅。可謂捐珠翫石，棄寶負薪，觀畫怖龍，尋跡怯象。愛好如此，良可悲夫。龍樹菩薩救世挺生，呵嗜慾而發心，閱深經而自鄙，蒙獨尊之懸記，然法炬於閻浮。且其地越初依，功超伏位，既窮一實，且究二能。佩兩印而定百家，混三空而齊萬物。點塵劫數，歷試諸難。悼彼群迷，故作斯論。文玄旨妙，破巧申工。被之鈍根，多生怯退。有分別明菩薩者，大乘法將，體道居衷，遐覽真言，為其釋論；開祕密藏，賜如意珠。略廣相成，師資互顯。至如自乘異執，鬱起千端，外道殊計，紛然萬緒，驢乘競馳於駕駟，螢火爭耀於龍燭，莫不標其品類，顯厥師宗。玉石既分，玄黃也判。西域染翰乃有數家，考實析微，此為精詣。若含通本末，有六千偈。梵文如此，翻則減之。
我皇帝神道邁於羲皇，陶鑄侔於造化。崇本息末，無為太平；守母存子，不言而治。以為聖教東流，年淹數百，而億象所負，闕者猶多，希見未聞，勞於寤寐。中天竺國三藏法師波頗蜜多羅學兼半滿，博綜群詮，喪我怡神，搜玄養性，遊方在念，利物為懷，故能附弋傳身，舉煙命伴，冒冰霜而越蔥嶺，犯風熱而度沙河。時積五年，途經四萬，以大唐貞觀元年頂戴梵文至止京輦。昔秦徵童壽，苦用戎兵；漢請摩騰，遠勞蕃使。詎可方茲感應，道契冥符。家國休祥，德人爰降。有司奏見，殊悅帝心，敕住興善、勝光。即傳新經之始。仍召義學沙門及王公宰輔對翻此論，研覈幽旨，去華存實。目擊則欣其會理，函杖則究其是非。文雖定而覆詳，義乃明而重審。歲在壽星，檢勘云畢。
其為論也，觀明中道而存中失觀；空顯第一而得一乖空，然司南之車本示迷者，照膽之鏡為鑑邪人。無邪，則鏡無所施；不迷，則車不為用。斯論破申，其猶此矣。雖復斥內遮外，盡妄窮真，而存乎妙存，破如可破。蕩蕩焉。恢恢焉。迎之，靡測其源；順之，罔知其末。信是鎣心神之砥礪，越溟海之舟輿，駭昏識之雷霆，照幽途之日月者矣。
此土先有中論四卷，本偈大同，賓頭盧伽為之注解，晦其部執，學者昧焉。此論既興，可為龜鏡，庶明達君子詳而味之。序成，未即聞上，帝敕祕書監虞世南作序，見賾之所製，嘆咽無以加焉。因奏聞上，仍以序列于卷首，所在傳寫緘于經藏。以貞觀十年四月六日終於所住，春秋五十有七。葬于京郊之東，列隧立碑，頌其芳德，太常博士褚亮為文。
自賾之知道，倫等崇其辯機，時俗以擬慧乘，固為篤論，詞注難窮，無施不遂。講華嚴、大品、涅槃、大智度、攝大乘及中、百諸論，皆筌釋章部，決滯有聞。又誦涅槃、法華，音文淳美，時為眾述，清囀動神。又抽減什物，用寫藏經。尋閱纔止，便修虔奉。又善導達眾首，舒暢物情，為諸文雄之所稱敘。特明古跡，偏曉書畫，京華士子屢陳真偽，皆資其口實，定其人世。文章詞體頗預能流，草隸筆功名疏臺府。每有官供勝集，必召而處其中，公卿執紙請書填赴。賾隨紙賦筆，飛驟如風，藻蔚雄態綺華當世。故在所流詠，耽玩極多，懸諸屏障，或銘座右。著集八卷行世。
釋慧淨，俗姓房氏，常山真定人也。家世儒宗，鄉邦稱美。淨即隋朝國子博士徽遠之猶子也。生知天挺，雅懷篇什。風格標峻，器宇沖邈。年在弱歲，早習丘墳，便曉文頌，榮冠閭里。十四出家，志業弘遠，日頌八千餘言，總持詞義罕有其比。遊聽講肆，諮質碩疑。徵究幽微，每臻玄極。聽大智度及餘經部，神釆孤拔，見聞驚異。有志念論師，馳名東夏，時號窮小乘之巖穴也，乃從聽習雜心、婆沙。學周兩遍，大義精通，根葉搜求，務括清致，由是嘉聲遠布，學徒欽屬。開皇之末，來儀帝城，屢折重關，更馳名譽。
大業初歲因尋古跡至於槐里，遇始平令楊宏集諸道俗於智藏寺，欲令道士先開道經。于時法侶雖殷，無敢抗者。淨聞而謂曰：明府盛結四部，銓衡兩教，竊有未喻，請諮所疑。何者賓主之禮自有常倫，其猶冠屨不可顛倒，豈於佛寺而令道士先為主乎。明府教義有序，請不墜績。令曰：有旨哉，幾誤諸後。即令僧居先坐。得無辱矣。有道士于永通頗挾時譽，令懷所重，次立義曰：有物混成，先天地生。吾不知其名，字之曰道。令即命言申論，仍曰：法師必須詞理切對，不得犯平頭上尾。于時令冠平帽，淨因戲曰：貧道既不冠帽，寧犯平頭。令曰：若不犯平頭，當犯上尾。淨曰：貧道脫屣昇床，自可上而無尾。明府解巾冠帽，可謂平而無頭。令有靦容。淨因問通曰：有物混成，為體一故混，為體異故混，若體一故混，正混之時，已自成一，則一非道生。若體異故混，未混之時，已自成二，則二非一起。先生道冠餘列，請為稽疑。於是通遂茫然，忸怩無對。淨曰：先生既能開關延敵，正當鼓怒餘勇。安得事如桃李，更生荊棘。仍顧令曰：明府既為道助，何以救之。令遂赧然。爾後頻有援救，皆應機偃仆，罔非覆軌。自爾大小雙玩，研味逾深。注述之餘，尋繹無暇，卻掃閑室，統略舊宗，纘述雜心玄文，為三十卷，包括群典，籠罩古今，四遠英猷皆參沈隱。末又以俱舍所譯詞旨宏富，雖有陳跡，未盡研求，乃無師獨悟，思擇名理，為之文疏三十餘卷，遂使經部妙義接紐明時，罽賓正宗傳芳季緒。學士穎川庾初孫，請註金剛般若，乃為釋文舉義，鬱為盛作，窮真俗之教原，盡大乘之祕要。遐邇流布，書寫誦持。文學詞林傳諸心口，聲績相美接肩恆聞。太常博士褚亮英藻清拔，名譽早聞，欽此芳猷，為之序引，其詞曰：若夫大塊均形，役智從物，情因習改，性與慮遷。然則達鑒窮覽，皎乎先覺。炳慧炬以出重昏，拔愛河而昇彼岸。與夫輪轉萬劫，蓋染六塵，流遁以徇無涯，踳駮而趨捷逕，不同日而言也。穎川庾初孫早弘篤信，以為般若所明歸於正道，顯大乘之名相，標不住之宗極，出乎心慮之表，絕於言像之外，是以結髮受持，多歷年所。雖妙音演說，成誦不虧，而靈源邃湛，或有未悟，嗟迷方之弗遠，睠砥途而太息。屬有慧淨法師博通奧義，辯同炙輠，理究連環，庾生入室研畿，伏膺善誘乘此誓願，仍求註述。法師懸鏡忘疲，衢樽自滿。上憑神應之道，傍盡心機之用。敷暢微言，宣揚至理。曩日舊疑渙焉冰釋，今茲妙義朗若霞開。為像法之梁棟，變群生之耳目。辭峰秀上，映鷲岳而相高；言泉激壯，赴龍宮而競遠。且夫釋教西興，道源東注，世閱賢智，才兼優洽，精該睿叡旨，罕見其人。今則沙門重闡，藉甚當世，想此玄宗，鬱為稱首。歲惟閹茂，始創懷油；月躔仲呂，爰茲絕筆。緇俗攸仰，軒蓋成陰。扣鍾隨其大小，鳴劍發其光釆。一時學侶專門受業，同涉波瀾，遞相傳授。方且顧蔑林遠，俯視安生，獨步高衢，對揚正法。遼東真本，望懸金而不刊；指南所寄，藏群玉而無朽。豈不盛哉。豈不盛哉。
武德初歲，時為三府官寮上下咸集延興，京城大德競陳言論。有清禪法師，立破空義，聲色奮發，厲逸當時。相府記室王敬業啟上曰：登座法師義鋒難對，非紀國慧淨無以挫其銳者。即令對論。淨曰：今在英雄之側，廁龍象之間。奉對上人，難為高論。雖然敢藉斂秋霜之威，布春雨之澤，使慧淨諮質小疑，令法師揄揚大慧，豈非佛法之盛哉。因問曰：未審破空，空有何破？答曰：以空破空，非以有破。難曰：執空為病，還以空破。是則執有為病，還以有除。覆卻往還，遂無以解。
貞觀二年，新經既至，將事傳譯，下敕所司搜選名德。淨當斯集，筆受大莊嚴論，詞旨深妙，曲盡梵言。宗本既成，并纘文疏為三十卷，義冠古今，英聲藉甚。三藏法師對僕射房玄齡、鴻臚唐儉、庶子杜正倫、于志寧，撫淨背而歎曰：此乃東方菩薩也。自非精爽天拔，何以致斯言之極哉。其為異域見欽如此。
至貞觀十年，本寺開講，王公宰輔才辯有聲者莫不畢集，時以為榮望也。京輔停輪，盛言陳抗，皆稱機判委，綽有餘逸。黃巾蔡子晃、成世英，道門之秀，纔申論擊，因遂徵求，自覆義端，失其宗緒。淨乃安詞調引，晃等飲氣而旋，合坐解頤，貴識同美。爾後專當法匠，結眾敷弘，標放明穆，聲懋臺府。梁國公房玄齡求為法友，義結俗兄，晨夕參謁，躬盡虔敬，四事供給，備展翹誠。淨體斯榮問，忘身為法，又撰法華經纘述十卷，勝鬘、仁王般若、溫室、盂蘭盆上下生，各出要纘，盛行於世，並文義綺密，高彥推之。故其每有弘通光揚佛日，緇素雲踊，慶所洽聞。
于時大法廣弘，充溢天壤，頗亦淨之功也。然末代所學庸淺者多，若不關外，則言無所厝。如能摧伏異道，必以此學為初。每以一分之功遊心文史，讚引成務，兼濟其神。而性慕風流，情寄仁厚，泛愛為心，忘己接物，舒寫言晤，終日無疲，故使遠近聞風，參請填委，皆應變接敘，神悅而歸。或筆賦緣情，觸興斯舉，留連旬日，動成文會。和琳法師初春法集之作曰：鷲嶺光前選，祇園表昔恭；哲人崇踵武，弘道會群龍。高座登蓮葉，麈尾振霜松；塵飛揚雅梵，風度引疏鍾。靜言澄義海，發論上詞鋒；心虛道易合，跡廣席難重。和風動淑氣，麗日啟時雍；高才掞雅什，顧己濫朋從。因茲仰積善，靈華庶可逢。又與英才言聚賦，得昇天行，詩曰：馭風過閬苑，控鶴下瀛洲；欲採三芝秀；先從千仞遊。駕鳳吟虛管，乘槎泛淺流；頹齡一已駐，方驗大椿秋。又和盧贊府遊紀國道場，詩曰：日光通漢室，星彩晦周朝；法城從此構，香閣本岧嶢。珠盤仰承露，剎鳳俯摩宵；落照侵虛牖，長虹拖跨橋。高才暫騁目，雲藻遂飄颻；欲追千里驥，終是謝連鏕。又於冬日普光寺臥疾，值雪，簡諸舊遊，詩曰：臥痾苦留滯，闢戶望遙天；寒雲舒復卷，落雪斷還連。凝華照書閣，飛素婉琴絃；迴飄洛神賦，皓晈映齊紈篇。縈階如鶴舞，拂樹似花鮮；從賞豐年瑞，沈憂終自憐。於是帝朝宰貴趙公、燕公以下名臣和繫將百許首。
中書舍人李義府，文菀苑之英秀者也，美之不已，為詩序云：由斯聲唱更高，玄儒屬目。翰林文士推承冠絕，競述新製，請擿瑕累。淨以人之作者差非奇挺，乃搜採近代藻銳者撰詩英華，一帙十卷。識者懷鈆鉛，探其冠冕。吳王諮議劉孝孫，文才翹拔，為之序曰：釋教之為義也，大矣哉。智識所不能名言，視聽所不得聞見。馬鳴、龍樹。弘聖旨於前，慧遠、道安闡微言於後。至於紹高蹤而孤引，踵逸軌以遐征，誰之謂歟？慧淨法師即其人矣。法師淳和稟氣，川岳降精。神解內融，心幾外朗。髫年對日，丱歲參玄。擢本森梢稍，干雲階乎尺木；長瀾淼漫，浴日道乎濛泉。而慧炬夙明，禪枝早茂，臨閱川而軫慮，睠定水以怡神。慨彼勞生悟茲常樂。三乘奧義煥矣冰消，二諦法門怡然理順。俄而發軔東夏，杖錫西秦。至於講肆法筵，聆嘉聲而響赴；剖疑析滯，服高義而景從。明鏡屢照而不疲，鴻鍾待扣而斯應。窮涯盈量，虛往實歸。誠佛法之棟梁，實僧徒之領袖者也。
余昔遊京輦，得申景慕。寥寥淨域，披雲而見光景；落落閑居，入室而生虛白。法師導余以實際，誘余以真如，挹海不知其淺深，學山徒仰其峻極。嘗以法師敷演之暇，商確翰林，若乃園柳天揄之篇，阿閣綺窗之詠。魏王北上，陳思南國。嗣宗之賦明月，彭澤之摛微雨。逮乎顏、謝掞藻，任、沈遒文，足以理會八音，言諧四始，咸遞相祖述，鬱為龜鏡。豈獨光於曩代而無繼軌者乎。
近世文人才華間出，周武帝振彼雄圖，削平漳滏；隋高祖韞茲英略，戡定江淮。混一車書，大開學校。溫邢譽高於東夏。徐庾價重於南荊，王司空孤秀一時，沈恭子標奇絕代。凡此英彥安可闕如。自參墟啟祚，重光景曜，大弘文德，道冠前王。薖軸之士風趣，林壑之賓雲集。故能抑揚漢徹，孕育曹丕，文雅鬱興，於茲為盛。余雖不敏，竊有志焉。
既而舟壑潛移，悼陵谷而遷貿；居諸易晚；惻人世之難常。固請法師暫迴清鑒，採摭詞什，耘剪蘩蕪。蓋君子不常矜莊，刪詩未為斯玷。自劉廷尉所撰詩苑之後，纂而續焉。穎川庾初孫學該墳素，行齊顏、閔；京兆韋山甫耿介有奇節，弋獵綜群言；與法師周旋，情踰膠漆。睹斯盛事，咸共讚成。生也有涯，庾侯長逝，永言怛化，不覺流襟。湏觀其遺文，久為陳跡。今亦次乎汗簡，貽諸後昆。法師式遵舊章，纂斯鴻烈。余聊因暇日，敬述芳猷，俾郢唱楚謠同管絃而播響，春華秋實與天地而長存。遂使七貴揖其嘉猷，五眾欣其慧識。凡預能流，家藏一本。
自爾國家盛集，必預前驅。每入王宮，頻登上席。簡在帝心，群官攸敬。皇儲久餐德素，乃以貞觀十三年集諸官臣及三教學士於弘文殿，延淨開闡法華。道士蔡晃講論道好獨秀，玄宗下令遣與抗論，晃即整容問曰：經稱序品第一，未審序第何分？淨曰：如來入定，徵瑞放光現奇，動地雨花，假遠開近。為破二之洪基，作明一之由漸。故為序也，第者為居，一者為始。序最居先，故稱第一。晃曰：第者，弟也。為第則不得稱一，言一則不得稱第。兩字牟盾，何以會通？淨曰：向不云乎？第者為居，一者為始，先生既不領前宗，而謬陳後難，便是自難，何成難人？晃曰：言不領者，請為重釋。淨啟令曰：昔有二人，一名蛇奴，道帚忘掃；一名身子；一聞千解。然則蛇奴再聞不悟；身子一唱便領。此非授道不明，但是納法非俊。晃曰：法師言不出脣，何所可領？淨曰：菩薩說法，聲振十方。道士在坐，如迷如醉。豈直形體聾瞽？其智抑亦有之。晃曰：野干說法何由可聞？淨曰：天宮嚴衛，理絕獸蹤。道士魂迷，謂人為畜。時有國子祭酒孔穎達心存道黨，潛扇蠅言，曰：佛家無諍，法師何以構斯？淨啟令曰：如來在日已有斯事。佛破外道，外道不通，反謂佛曰：汝常自言平等，今既以難破我，即是不平，何謂平等？佛為通曰：以我不平破汝不平，汝若得平，即我平也。而今亦爾。以淨之諍破彼之諍，彼得無諍，即淨無諍也。于時皇儲語祭酒曰：君既勦說，真為道黨。淨啟令曰：慧淨常聞：君子不黨其知。祭酒亦黨乎？皇儲怡然大笑，合坐歡踊。令曰：不徒法樂已至於斯。故淨之樞機，三教發悟，一斯類也。頻入宮闈與道抗論，談柄暫撝，四坐驚讋。蔡晃等既是道門鋒領，屢逢屈挫，心聲俱靡。
皇儲目屬淨之神銳難加也，乃請為普光寺任。下令曰：紀國寺上座慧淨法師名稱高遠，行業著聞，綱紀伽藍必有弘益，請知寺任。淨以弘宣為務，樂於寂止，雖蒙榮告，情所未安，乃委固辭，不蒙允許。慨斯恩迫，致啟謝曰：伏奉恩令，以慧淨為普光寺主，仍知本寺上座事。奉旨驚惶，罔知攸措。但慧淨不揆庸短，少專經論；用心過分，因構沈痾。暨犬馬齒隆，衰弊日甚。賴全生納養，僅時敷說。磨鈍策蹇，濫被吹噓。至於提頓綱維，由來未悟；整齊僧眾，素所不閑。恩遣曳此庸衰，總彼殷務，竊悲魚鹿易處，失燥濕之宜；方圓改質，乖任物之性。既情不逮事，實迫於心，撫躬驚惕，不遑啟處。然恩旨隆渥，罔敢辭讓，謹以謝聞，伏增戰悚。
令答曰：忽辱來書，甚以傾慰。三覆之後，自覺欣然。竊聞：如來雖跡起人間，而道籠天外，神功妙力不可思議。寂爾無為，則言語道斷；湛然常住；則心行處滅。但為眾生煩惱，漂沒愛河，不得不大拯橫流，令登彼岸。故出入三界，昇降六天，經營十方，良為於此。若夫鹿園福地，鷲嶺靈山，灑甘露於禪林，轉法輪於淨域，付囑菩薩，濟拔黔黎，然後放光面門，滅影雙樹。寶船雖沒，遺教猶存，即是如來法身無有異也。然人能弘道，非道弘人。遠有彌勒、文殊親承音旨，近則圖澄、羅什發明經教。五百一賢，信非徒說，千里一遇，差匪虛言。法師昔在俗緣，門稱通德，飛纓東序，鳴玉上庠。故得垂裕後昆，傳芳猶子。當以詩稱三百，不離於苦空；曲禮三千，未免於生滅。故發弘誓，願迴向菩提，落彼兩髦，披茲三服。至如大乘小乘之偈，廣說略說之文，十誦、僧祇八部波若，天親、無著之論，法門句義之談，皆剖判胸懷，激揚清濁。至於光臨講座，開置法筵，釋義入神，隨類俱解。寫懸河之辯，動連環之辭。碧雞譽於漢臣，白馬稱於傲吏。以今方古，彼復何人？所以仰請法師為普光寺主，兼知紀國寺上座事。又聞：若獨善之心有限，則濟物之理不弘；彼我之意未忘，則他自之情不坦。且普光、紀國俱是道場，舊住新居有何差別？法師來狀云：魚鹿易處，失燥濕之宜。斯乃意在謙虛，假稱珍怪。昔聞：流水長者，遂能救十千之魚；曠野獵師，豈得害三歸之鹿？但使筌蹄不用，則言象自忘。
淨又謝曰：重蒙令旨。恩渥載隆。追深悚怍。但慧淨學慚照雪解愧傳燈。濫叨榮幸。坐致非望。復蒙垂茲神翰。播斯弘誘。文麗辰象。調諧金石。加以恩兼道俗。澤總存亡；獎進高深，譬超山海。循環百遍，悲憙交懷。徒知銘感，豈陳螢露？頻煩曲降，顧己多慚。謹以謝聞，用增怵惕。
登又下令與普光寺眾曰：蓋聞正法沒於西域，像教被於東華，古往今來，多歷年所。而難陀、迦葉、馬鳴、龍樹。既同瓶瀉，有若燈傳，故得妙旨微言，垂文見意。是以三十二相遍滿人天，十二部經敷揚剎土。由其路者，則高騁四衢之上；迷其塗者，則輪迴六趣之中。理窟法門、玄宗祕藏，非天下之至賾，孰能與於此乎？皇帝以神道設教，利益群生，故普建仁祠，紹隆正覺。卜茲勝地，立此伽藍。請赤縣之名僧，徵帝城之上首。山林之士擁錫來遊，朝廷之賓摳衣趨座。義筵濟濟，法侶詵詵，寔聚落之福田，黔黎之壽域。加以叢楹疊檊，寶塔華臺，洪鍾扣而弗諠，清梵唱而逾靜。若夫盧舍那佛坐普光法堂，靈相葳蕤，神變肸響。以今方古，闇與冥符。名器之間豈容虛立？然僧徒結集，須有綱紀。詢諸大眾，罕值其人。積日搜揚，頗有僉議。咸云：紀國寺上座慧淨，自性清淨，本來有之；風神秀徹，非適今也。至於龍宮寶藏、象力尊經。皆挺自生知，無師獨悟。豈止四諦一乘之說，七處八會之談？要其指歸，得其真趣而已。固亦滌除玄覽，老氏之至言；潔靜精微，宣尼之妙義。莫不窮理盡性，尋根討源。其德行也如彼，其學業也如此。今請為普光寺主，仍知本寺，。法師比者逡巡靜退，不肯降重，慇懃苦請，方始剋從。但菩薩之家，體尚和合，若得無諍三昧，自然永離十纏。亦願合寺諸師共弘此意。
其迎請之禮任依僧法，又令所司建講設齋，并請法師廣開義理。淨以僚寀大集，光榮一旦，非夫經力，何以致斯？乃創開法華，末陳大論。英達高勝擁萃門筵，故能接誘玄素，撫承學識；傳詞馳論，大響嘉猷；縱達清言，光前絕後。
太子中舍辛諝，學該文史，傲誕自矜，題章著翰，莫敢當擬。預有殺青，諝必裂之于地，謂僧中之無人也。淨憤斯輕侮，乃裁論擬之，文云：紀國寺釋慧淨敬酬東宮辛中舍曰：披覽高論，博究精微，旨贍文華，驚心眩目；辯超炙輠，理跨連環。幽難勃以縱橫，掞藻紛其駱驛。映雲霞而比爛，葉金石以相諧。絢矣文章，沖乎探賾，非夫哲士，誰其溢心？瞻彼上人，固難與對。輕持不敏，敢述朝聞，豈曰稽疑？寧酬客難也。
來論云：一音演說，各隨類解。蠕動眾生皆有佛性，然則佛陀之與先覺，語從俗異；智慧之與般若，義本玄同。習智覺若非勝因，念佛慧豈登妙果。答曰：大矣哉，斯舉也。深固幽遠，杳冥難測。吾子為信乎？為疑乎？其信也，豈不然乎哉？其疑也，豈不深乎哉？然則下士不笑不足以為道，淺智不謗不足以為深。仰度高明，固無笑謗矣。但其言濩落，理涉嫌疑，今當為子略陳梗概。若乃問同答異，文郁郁於孔書；名一義乖，理堂堂於釋教。若名同不許義異，則問一不得答殊。此例既昇，彼並自沒。如其未喻，更為提撕。夫以住無所住，萬善所以兼修；為無不為，一音所以齊應。豈止絕聖棄智，抱一守雌。冷然獨善，義無兼濟。較言優劣，其可倫乎？二宗既辯，百難斯滯。
來論云：必謂彼此名言,遂可分別。一音各解，乃翫空談。答曰：誠如來旨，亦須分別，竊以逍遙一也，鵬鷃不可齊乎九萬；榮枯同也，椿菌不可齊乎八千。而況爝火之侔日月，浸灌之方時雨。寧以分同明潤，而遂均其曜澤哉？至若山毫一其小大。彭殤均其壽夭，廷楹亂其橫豎，施厲混其妍蚩。斯由相待不定，相奪可忘。莊生所以絕其有封，非謂未始無物。斯則以余分別攻子分別，子忘分別即余忘分別矣，君子劇談，幸無謔論。一言易失，駟馬難追。斯文誡矣，深可慎哉。
來論云：諸行無常，觸類緣起。復心有待，資氣涉求。然則我淨受於熏修，慧定成於繕刻。答曰：無常者，故吾去也；緣起者，新吾來也。故吾去矣，吾豈常乎？新吾來矣，吾豈斷乎？新故相傳，假熏修以成淨；美惡更代，非繕刻而難功。是則生滅破於斷常，因果顯乎中觀。鬱乎宗也。談乎妙也。斯實莊釋玄同，東西理會。而吾子去彼取此，得無謬乎？
來論云：續鳧截鶴，庸詎真如。草化蜂飛，何居弱喪。答曰：夫自然者，報分也；熏修者，業理也。報分已定，二鳥無羨於短長；業理資緣，兩蟲有待而飛化。然則事像易疑，沉冥難曉，幽求之士淪惑罔息。至若道圓四果，尚昧衣珠；位隆十地，猶昏羅縠。聖賢固其若此，而況庸庸者乎？自非鑒鏡三明，雄飛七辯，安能妙契玄極，敷究幽微？貧道藉以受業家門，朋從是寄，悕能擇善，敢進芻蕘。如或鏗然，願詳金牒矣。
於是廊廟貴達重仰高風，人藏一本，緘諸懷袖，同聚談宴以為言先。辛侯由茲頂戴，頓祛邪網。帝里榮勝，望日披雲，各撤金帛，樹興來福。沙門法琳包括經史，摛掞昔聞，承破邪疑，迺致書曰：近覽所報辛中舍析疑論，詞義包舉，比喻超絕。璀璨眩離朱之目，鏗鏘駭師曠之耳。固以妙盡環中，事殫辯囿，譬玉衡之齊七政，猶溟海之統百川。煥煥乎。巍巍乎。言過視聽之外，理出思議之表。足可杜諸見之門，開得意之路者也。至如住無所住，兼修之義在焉；為無不為，齊應之功弘矣。將令守雌顏，厚獨善靦容。乃理異之顯哉？豈玄同之可得？夫立像以表意，得意則象忘。若忘其所忘，則彼此之情斯泯。非忘其不忘，小大之殊有異。是知日月既出，無用爝火之光；時雨既降，何煩浸灌之澤？故云：彼此可忘，非無此也。故吾去也，因故去而辯無常；新吾來也，藉新來以談緣起。非新非故，熏修之義莫成；無繕無剋，美惡之功孰著？蓋以生滅破彼斷常之迷，寄因果示其中觀之路。斷常見息，則弱喪同歸；中觀理融，則真如自顯。或談業理以明熏習，乍開報分以釋自然。意出情端，旨超文外。報分有在，鳧鶴自忘其短長；業理相因，草蜂各任其飛化。可謂於無名相中假名相說。體真會俗，豈不然歟？辛中舍天挺之才，未等若人盡理之說。子期可慚於喪偶，顏生有愧其坐忘。可以息去，取之兩端，泯顛沛之一致。楚既得之，齊亦未為失也。法師博物不群，智思無限，當今獨步，即日梁棟。既為眾所知識，實亦名稱普聞。加以累謁金門，頻登上席。扇玄風於鶴籥，振法鼓於龍樓。七貴挹其波瀾，五師推其神俊。既聳垂天之翼，又縱橫海之鱗。支遁之匹，王何寧堪並駕？帛祖之方，嵇阮未足連衡。用古儔今，君有之矣。琳謝病南山，棲心幽谷，非出非處，蕩慮於風雲；無見無聞，寄情於泉石。遇觀名作，實遺繁憂；乍覽瓊章，用祛痼疾。徘徊吟諷，循環卷舒。奉蘊懷袖之中，不覺紙勞字故。略申片意，謹此白書。其所著述賦詞為諸道賢稱美如此。
及貞觀十九年，更崇翻譯，所司簡約，又無聯類。下召追赴，謝病乃止。今春秋六十有八，聲問轉高，心疾時動。或停法雨，暫有登臨，雲屯學館。義侶則掇其冠冕，文句則定其短長，詞釆則揭其菁華，音韻則響其諧調。神氣高爽，足引懦夫；牆宇崇深，彌開廉士。斯並目敘而即筆，故不盡其纖隱云。
釋玄奘，本名褘，姓陳氏，漢太丘仲弓後也。子孫徙於河南，故又為洛州緱氏人焉。祖康，北齊國子博士。父慧，早通經術，長八尺，明眉目，拜江陵令，解纓而返。即大業年。識者以為剋終隱淪之候故也。兄素出家，即長捷法師也。容貌堂堂，儀局瑰秀；講釋經義，聯班群伍。住東都淨土寺，以奘少罹窮酷，攜以將之，日授精理，旁兼巧論。年十一誦維摩、法華，東都恆度，便預其次。自爾卓然梗正，不偶朋流；口誦目緣，略無閑缺。睹諸沙彌劇談掉戲，奘曰：經不云乎？夫出家者為無為法，豈復恆為兒戲？可謂徒喪百年。且思齊之懷尚鄙而不取，拔萃出類，故復形在言前耳。時東都慧日盛弘法席，涅槃、攝論輪馳相係，每恆聽受，昏明思擇。僧徒異其欣奉，美其風素，愛敬之至，師友參榮。大眾重其學功，弘開役務。時年十五，與兄住淨土寺，由是專門受業，聲望逾遠。
大業餘曆，兵饑交貿，法食兩緣投庇無所，承沙門道基化開井絡，法俗欽仰，乃與兄從之。行達長安，住莊嚴寺，又非本望。西踰劍閣，既達蜀都，即而聽受阿毗曇論，一聞不忘，見稱昔人；隨言鏡理，又高倫等。至於婆沙廣論、雜心玄義，莫不鑿窮巖穴，條疏本幹。然此論東被，弘唱極繁，章鈔異同計逾數十，皆蘊結胸府，聞持自然。至於得喪筌旨而能引用無滯，時皆訝其憶念之力終古罕類也。基每顧而歎曰：余少遊講肆多矣，未見少年神悟若斯人也。席中聽侶僉號英雄，四方多難，總歸綿益，相與稱讚，逸口傳聲。又僧景攝論道振迦延，世號難加，人推精覆，皆師承宗據，隅隩明銓。昔來攝論十二住義，中表銷釋十有二家，講次誦持，率多昏漠。而奘初聞記錄，片無差舛，登座敘引，曾不再緣；須便為述，狀逾宿構。如斯甚眾，不可殫言。
武德五年，二十有一，為諸學府雄伯沙門講揚心論，不窺文相而誦注無窮，時目神人。不神，何能此也。
晚與兄俱住益南空慧寺，私自惟曰：學貴經遠，義重疏通。鑽仰一方，未成探賾。有沙門道深，體悟成實，學稱包富，控權敷化，振網趙邦；憤發內心，將捐巴蜀。捷深知其遠量也，情顧勤勤，每勸勉之。而正意已行，誓無返面，遂乃假緣告別，間行江硤。經途所及荊、楊等州，訪逮道鄰，莫知歸詣，便北達深所委參勇鎧。素襲嘉問，縱洽無遺，終始十月，資承略盡。時燕、趙學侶相顧逢秋，後發前至，抑斯人也。沙門慧休，道聲高邈，行解相富，夸罩古今；獨據鄴中，昌言傳授；詞鋒所指，海內高尚。又往從焉。不面生來，相逢若舊。去師資禮，事等法朋。偏為獨講雜心、攝論，指摘纖隱，曲示綱猷，相續八月，領酬無厭。休又驚異絕歎，撫掌而嗟曰：希世若人，爾其是也。沙門道岳，宗師俱舍，闡弘有部；包籠領袖，吞納喉襟，揚業帝城，來儀群學。乃又從焉，創跡京都，詮途義苑。沙門法常，一時之最，經論教悟，其從如林。奘乃一舉十問，皆陳幽奧，坐中杞梓，拔思未聞，由是馳譽道流，擅聲日下。沙門僧辯，法輪論士，機慧是長，命來連坐，吾之徒也。但為俱舍一論昔所未聞，因爾伏膺，曉夕諮請。岳審其殷至，慧悟霞明，樂說不窮，任其索隱，覃思研採，睟周究竟。沙門玄會，匠剖涅槃，刪補舊疏，更張琴瑟，承斯令問，親位席端，諮質遲疑，煥然祛滯。僕射宋公蕭瑀敬其脫穎，奏住莊嚴。然非本志，情栖物表，乃又惟曰：余周流吳、蜀，爰逮趙、，。末及周、秦，預有講筵，率皆登踐。已布之言令雖蘊胸襟，未吐之詞宗解籤無地。若不輕生殉命，誓往華胥。何能具覿成言，用通神解；一睹明法，了義真文？要返東華傳揚聖化，則先賢高勝豈決疑於彌勒，後進鋒穎寧輟想於瑜伽耶？時年二十九也，遂厲然獨舉，詣闕陳表。有司不為通引，頓跡京皋，廣就諸蕃，遍學書語。行坐尋授，數日便通。側席面西，思聞機候。
會貞觀三年，時遭霜儉，下敕道俗逐豐四出。幸因斯際，徑往姑臧，漸至燉煌。路由天塞，裹糧弔影，前望悠然，但見平沙，絕無人徑。迴遑委命，任業而前。展轉因循，達高昌境。初奘在涼州講揚經論，華夷士庶盛集歸崇，商客通傳，預聞蕃域。高昌王麴文泰特信佛經，復承奘告將遊西鄙，恆置郵馹，境次相迎。忽聞行達，通夕立候。王母妃屬執炬殿前，見奘苦辛，備言意故，合宮下淚，驚異希有。延留夏坐，長請開弘，王命為弟，母命為子，殊禮厚供，日時恆致，乃為講仁王等經及諸機教。道俗係戀，並願長留，奘曰：本欲通開大化，遠被家國，不辭賤命，忍死西奔。若如來語一滯此方，非唯自虧發足，亦恐都為法障。乃不食三日。僉見極意，無敢措言。王母曰：今與法師一遇，並是往業因緣。脫得果心東返，願重垂誡誥。遂與奘手傳香信，誓為母子。麴氏流淚執足而別，仍敕殿中侍郎齎綾帛五百匹、書二十四封、并給從騎六十人送至突厥葉護牙所。以大雪山北六十餘國皆其部統故，重遺達奘開前路也。初至牙所，信物倍多，異於恆度。謂是親弟，具以情告，終所不信。可汗重其賄賂，遣騎前告所部諸國，但有名僧勝地，必令奘到。於是連騎數十，盛若皇華，中途經國，道次參候，供給頓具倍勝於初。
自高昌至於鐵門凡經一十六國，人物優劣，奉信淳疏具諸圖傳。其鐵門也，即鐵門關，漢之西屏。入山五百，旁無異路，一道南出，險絕人物，左右石壁竦立千仞，色相如鐵，故因號焉。見漢門扇一豎一臥，外鐵裡木加懸諸鈴，必掩此關，寔惟天固。南出斯門，土田溫沃，花果榮茂，地名睹貨羅也。縱千餘里，廣三千餘。東拒蔥嶺，西接波斯，南大雪山，北據鐵門，縛芻大河中境西流。其境自分為二十七國，各有君長，信重佛教。僧以十二月十六日安居坐其春分，以斯時溫熱雨多故也。
又前經國凡度十三至縛喝國，土地華博，時俗號為小王舍城，國近葉護南牙也。突厥常法，夏居北野，花草繁茂，放牧為勝，冬處山中，用遮寒厲，故有兩牙王都。城外西南寺中有佛澡罐，可容斗許，及佛掃帚并以佛牙，守護莊嚴，殆難瞻睹。奘為國使，躬事頂戴。西北不遠有提謂、波利兩城，建塔淩虛，即爰初道成獻麨長者之本邑髮爪塔也。
又東南行大雪山中七百餘里至梵衍國，僧有數千，學出世部。王城北山有立石像，高百五十尺。城東臥佛長千餘尺，並精舍重接，金寶莊校，晃曜人目，見者稱歎。又有佛齒、舍利，劫初緣覺齒長五寸許，金輪王齒長三寸許，并商那和修缽，及九條衣，絳色猶存。
又東山行至迦畢試國，奉信彌勝，僧有六千，多大乘學。其王歲造銀像，舉高丈八，延請遐邇，廣樹名壇。國有如來，為菩薩時，齒長可寸餘，又有其髮引長尺餘，放還螺旋。自斯地北，民雜胡戎，制服威儀不參大夏，名為邊國蜜利車類，唐言譯之垢濁種也。
又東南七百至濫波國，即印度之北境矣。言印度者，即天竺之正名，猶身毒、賢豆之訛號耳。論其境也，北背雪山，三陲大海，地形南狹，如月上弦；川平廣衍，周九萬里，七十餘國依止其中。時或乖分略地為國，今則盡三海際，同一王命。
又東雪山那伽羅曷國，即布髮掩泥之故地也。詳諸經相，意有疑焉。何則？討尋本事，乃在賢劫已前，蓮花、定光、名殊三佛既非同劫，頻被火災，何得故處今猶泥濕？若以為虛，佛非妄語。如彼諸師各陳異解，有論者言：此實本地，佛非妄也。雖經劫壞，本空之處，願力莊嚴如因事也。並是如來流化，斯跡常在，不足怪矣。故其勝地，左則標樹諸窣睹波。又有石壁佛影，蹈跡眾相，皆豎標記，並如前也。
城南不遠，醯羅城中有佛頂骨，周尺二寸，其相仰平，形如天蓋；佛髑髏蓋如荷葉盤；佛眼圓睛狀如李許，澄淨皎然；有佛大衣，其色黃赤；佛之錫杖以鐵為環，紫檀為笴。此五聖跡同在一城，固守之務如傳國寶。北近突厥，昔經侵奪，雖至所在，還潛本處。斯則赴緣隱顯，未在兵威。奘奉覲靈相，悲淚橫流，手撥末香，親看體狀，倍增欣悅。即以和香印其頂骨，睹有嘉瑞，又增悲慶。近有北狄大月支王欲知來報，以香取相，乃示馬形，甚非所望。加諸布施，積功懺悔，又以香取，現師子形，雖位狩王，終為畜類。情倍歸依，又加施戒乃現人天，方還本國。故其俗法，見五相者相一金錢，取其相者酬七金錢。俗利其寶，用充福物，既非僧掌，固守彌崇，無論道俗，必先酬價。奘被王命，觀視具周，旁國諸僧承斯榮望，同來禮謁。又東山行至健馱邏國，佛寺千餘，民皆雜信。城中素有缽廟，眾事莊嚴。昔如來缽經於此廟，乃數百年，今移波斯王宮供養。城東有迦膩王大塔，基周里半，佛骨舍利一斛在中，舉高五百餘尺，相輪上下二十五重。天火三災，今正營構，即世中所謂雀離浮圖是也。元魏靈太后胡氏奉信情深，遣沙門道生等齎大幡長七百餘尺往彼掛之，腳纔及地，即斯塔也。亦不測雀離名生所由。左側諸跡，其相極多，近則世親如意造論之地，遠則捨於千眼睒奉二親。檀特名山、達拏本跡、仙為女亂、佛化鬼母，並在其境，皆無憂王為建石塔，高者數百餘尺，立標記焉。
自北山行達烏長那國，即世中所謂北天竺烏長國也。其境周圍五千餘里，果實充備，為諸國所重，傳云即昔輪王之苑囿也。僧有萬餘，兼大乘學。王都四周多諸古跡：忍仙佛蹠、半偈避讎、折骨書經、割肉代鴿、蛇藥護命、血飲夜叉，如斯等相備列其境。各具瞻奉，情倍欣欣。城之東北減三百里大山龍泉名阿波邏，即信度河之本源，西南而流，經中所謂辛頭河也。王都東南，越山逆河，鐵橋棧道，路極懸險，千有餘里，至極大川，即古烏仗之王都也。中有木慈氏像，高百餘尺，即末田地羅漢將諸工人三返上天方得成者，身相端嚴，特難陳說。
還返烏仗，南至呾叉始羅國，具見伊羅缽龍所住之池，月光決目之地。育王標塔舉高十丈，北有石門，殊極高大，崇竦重山，道由中過，斯又薩埵捨身處也。自此東南，山行險阻，經一小國，度數鐵橋，減二千里至迦濕彌羅國，即此俗常傳罽賓是也。莫委罽賓由何而生，觀其圖域同罽賓耳。本是龍海羅漢取之引眾而住通三藏也，故其國境四面負山，周七千餘里，門徑狹迮。僧徒五千，多學小乘。國有大德名僧勝侶，奘就學俱舍、順正理、因明、聲明及大毗婆沙。王愍遠至，給書手十人供給寫之。有佛牙長可寸餘，光白如雪。自濫波至此，統山諸國，形體鄙薄，俗習胡蕃，雖預五方，非印度之正境也。以住居山谷，風雜諸邊。
自此南下，通望無山。將及千里，至磔迦國，土據平川，周萬餘里，兩河分注，卉木繁榮。于時徒伴二十餘人行大林中，遇賊劫掠，纔獲命全，入村告乞，乃達東境大林。有婆羅門，年七百歲，貌如三十，明中、百論及外道書，云是龍猛弟子，乃停一月學之。又東那僕底國，就調伏光法師學對法、顯宗、理門等論。又東詣那伽羅寺，就月胄論師學眾事分婆沙。又東至祿勒那國，就闍那崛多大德學經部婆沙。又就蜜多犀那論師學薩婆多部辯真論。
漸次東南，路經六國，多有遺跡。育王標塔高二十丈者，其數不少。中有末葂羅國，最饒蹤緒。城東六里有一山寺，昔烏波毱多，是其本住所建。北巖石室高二十餘丈，廣三十步。其側不遠復有獼猴墮坑處、四佛經行處、賢聖依住處，靈相眾矣。又東南行，經于七國，至劫比他國，俗事大自在天。其精舍者，高百餘尺，中有天根，形極偉大，謂諸有趣由之而生。王民同敬，不為鄙恥。諸國天祠率置此形，大都異道乃有百數，中所高者，自在為多。有一大寺，五百僧徒，淨人僕隸乃有數萬，皆宅其寺側。中有三道階，南北而列，即佛為母忉利安居夏竟下天，帝釋之所作也。寶階本基淪沒並盡，後王倣之，在其故地，猶高七十餘尺。育王為建石柱，高七丈餘，光淨明照，隨人罪福，影現其中。旁有賢劫四佛經行石基，長五十許步，高于七尺，足蹈所及，皆有蓮華文生焉。
國西北不遠二百許里至羯若鞠闍國，唐言曲女城也。王都臨殑伽河，即洹河之正名矣。源從北來，出大雪山。其土邪正雜敬，僧徒盈萬。多諸聖跡：四佛行坐處、七日說法處、佛牙髮爪等塔。精舍千餘，名寺異相多臨河北。奘於此國學佛使、日胄二毗婆沙於毗耶犀那三藏所，經于三月。王號戒日，正法治世將五十載。言戒日者，諡法之名，此方薨後，量德以贈。彼土初登，即先薦號，以滅後美之徒虛名耳。今猶御世，統五印度。初治邊陲，為小國也。先有室商佉王威行海內，酷虐無道，劉殘釋種，拔菩提樹，絕其根苗，選簡名德三百餘人留之，餘者並充奴隸。戒日深知樹於禍始也，與諸官屬至菩提坑立大誓曰：若我有福統臨海內，必能崇建佛法。願菩提樹從地而生。言已尋視，見菩提萌坑中上踊，遂迴兵馬往商佉所。威福力故，當即除滅。所以抱言誠篤，倍發由來。還統五方，象兵八萬，軍威所及，並藉其力。素不血食，化境有羊，皆贖施僧，用供乳酪。五年一施，傾其帑藏。藏盡還蓄，時至復行，用此為常。有犯王法，乃至叛逆罪應死者，遠斥邊裔；餘者懲罰，蓋不足言。故諸國中多行盜竊，非假伴援，不可妄進。
又東南行二千餘里，經于四國，順殑伽河側，忽被秋賊，須人祭天，同舟八十許人悉被執縛，唯選奘公堪充天食。因結壇河上，置奘壇中。初便生饗，將加鼎鑊。當斯時也，取救無緣，注想慈尊彌勒如來及東夏住持三寶，私發誓曰：餘運未絕，會蒙放免。必其無遇，命也如何？同舟一時悲啼號哭。忽惡風四起，賊船而覆沒，飛沙折木，咸懷恐怖。諸人又告賊曰：此人可愍，不辭危難，專心為法，利益邊人。君若殺之，罪莫大也。寧殺我等，不得損他。眾賊聞之，投刃禮愧，受戒悔失，放隨所往。達憍償彌，外道殷盛。王都城中有佛精舍，高六十尺，中有檀像，即昔優田大王造之，置在天之影也。其側龍窟聖跡多矣。
又東北千餘里至室羅伐悉底國，即舍衛舍婆提之正名也。周睇荒毀，纔有故基。斯匿治宮，須達故宅，趾墌存焉。城南五里有逝多林，即祇陀園也，勝軍王臣善施所造。全寺頹滅，尚有石柱，舉高七丈。育王標樹邊有塼室一區，中安如來為母說法像。自餘院宇，湮沒蕩盡，但有佛洗病比丘處、目連舉身子衣處、佛僧常汲故井處、外道陰謗殺婬女處、佛異論處、身子捔處、琉璃沒處、得眼林處、迦葉波佛本生地。諸如上處，皆建石塔，並無憂王之所造也。寺東不遠，三大深坑，即調達瞿波戰遮女人所沒之處，坑極深邃，臨望無底。自古及今，大雨洪注，終無溢滿。
又東將七百里至劫毗羅伐窣堵國，即迦毗羅衛淨飯王所治之都也。空城十餘，無人栖住。故宮磚城周十五里，荒寺千餘，惟宮中一所在焉。王寢殿基上有銘塔，即如來降神之處也。彼有說云，五月八日，神來降者。上座部云十五日者，與此方述微復不同。豈有異耶？至如東夏所尚，素王為聖。將定年算，前達尚迷，況復曆有三代，述時紀號，猶自差舛。顧惟理趣情求，赴機應感，皆乘權道，適變為先。豈以常人之耳目用通於至極也？城之南北有過去二佛生地諸塔、育王石柱，銘記甚多。都城西北數百千塔並是流璃所誅諸釋，既是聖者，後人為造。當斯時也，有四釋子，忿其見逼，不思犯戒，出外拒軍，琉璃遂退。還本國，城中不受，告曰：吾為法種，誓不行師。汝退彼軍，非吾族也。既被放斥，遠投諸國，木是聖胤，競宗樹之。今烏仗、梵衍等王並其後也。城東百里即是如來生地之林，今尚存焉。或有說者：三月八日，上座部云十五日也。此土諸經咸云四月八日。斯非感見之機，異計多耳。
又東七里方至拘尸，中途諸異略不復紀。創達此城，不覺五情失守，崩踊躄地。頃之顧眄，但見荒城頹褫，純陀宅基有標誌耳。西北四里，河之西岸即娑羅大林，周匝輪徑三十餘里。中央高竦，即涅槃地，有一磚室，臥像北首，旁施塔柱，具書銘記，而諸說混淆，通列其上，有云二月十五日入涅槃者，或云九月八日入涅槃者，或云自彼至今過千五百年者，或云過九百年者。城北渡河即焚身地，方二里餘，深三丈許，土尚黃黑，狀同焦炭。諸國有病服其土者，無不除愈，故其焚處致有坑耳。其側復有現足、分身、雉鹿諸塔，並具瞻已。
又西南行大深林中七百餘里，達婆羅痆廝國，即常所謂波羅柰也。城臨殑伽，外道殷盛，乃出萬計。天寺百餘，多遵自在。僧徒三千，並小乘正量部也。王都東北，波羅奈河之西，塔柱雙建，育王所立；影現佛像，睹者興敬。度河十里即鹿野寺也。周閭重閣，望若仙宮。僧減二千，皆同前部。佛事高勝，諸國最矣。中有轉法輪像，狀如言說，旁樹石柱，高七十餘尺，內影外現，眾相備矣。斯即如來初轉法處。其側復有五百獨覺塔、三佛行坐處。寺中銘塔聖跡極多，乃有數百。又有佛所、浴池，浣衣洗器之水，皆有龍護。曝衣方石、鹿王迎佛之地，並建石塔，動高三百餘尺，相甚弘偉，故略陳耳。
順河東下，減於千里，達吠舍釐，即毗舍離也。露形異術，偏所豐足。國城舊基周七十里，人物寡鮮，但為名地。其中說淨名經處、寶積淨名諸故宅處、身子證果處、姨母滅度處、七百結集處、阿難分身處，此之五處，各建勝塔，標示後代。自斯東北二千餘里，入大雪山至尼波羅國，純信於佛，僧有二千，大小兼學。城東有池，中有天金光浮水上，古老傳云彌勒下生，用為首飾。或有利其寶者，夜往盜之，但見火聚騰焰，都不可近。今則沈深，叵窮其底，水又極熱，難得措足。唐國使者試火投之，焰便踊起，因用煮米，便得成飯。其境北界即東女國，與吐蕃接。比來國命往還，率由此地，約指為語。唐、梵相去一萬餘里，自古迴邅，致途遠阻。
又從梵吠舍南濟殑伽河達摩揭陀國，即摩竭提之正號也。其國所居是為中印度矣。今王祖胤繼接無憂，無憂即頻毗娑羅之曾孫也。王即戒日之女婿矣。今所治城非古所筑。殑伽南岸有波吒釐城，周七十里，即經所謂華氏城也。王宮多花，故因名焉。昔阿育王自離王舍，遷都於此。左側聖所，其量彌繁。城之西南四百餘里，度尼連禪河至伽耶城，人物希少，可千餘家。又行六里，有伽耶山，自古諸王所登封也。故此一山世稱名地，如來應俗，就斯成道。頂有石塔高百餘尺，即寶雲等經所說之處。周迴四十里內，聖跡充滿。山之西南即道成處，有金剛座，周百餘步，其地則今所謂菩提寺是也。寺南有菩提樹，高五丈許，遶樹周垣，壘磚為之，輪迴五百許步。東門對河，北門通寺，院中靈塔相狀多矣。如來得道之日互說不同，或云三月八日及十五日者。垣北門外大菩提寺，六院三層，牆高四丈，皆磚為之。師子國王買取此處。興造斯寺，僧徒僅千，大乘上座部所住持也。有骨舍利，狀人指節；肉舍利者，大如真珠。彼土十二月三十日，當此方正月十五日，世稱大神變月。若至其夕，必放光瑞，天雨香花充滿樹院。奘初到此，不覺悶絕。良久蘇醒，歷睹靈相，昔聞經說，今宛目前。恨居邊鄙，生在末世，不見真容，倍復悶絕。旁有梵僧就地接撫，相與悲慰。雖備禮謁，恨無光瑞，停止安居，迄於解坐。彼土常法，至於此時，道俗千萬，七日七夜競伸供養。凡有兩意，謂睹光及希樹葉。每年樹葉恰至夏末，一時飛下，通夕新抽，與故齊等。
時，有大乘居士為奘開釋瑜伽、師地，爾夜對講，忽失燈明。又觀所佩珠璫瓔珞，不見光釆，但有通明晃朗，內外洞然，而不測其由也。怪斯所以，共出草廬，望菩提樹，乃見有僧手擎舍利，大如人指，在樹基上遍示大眾，所放光明照燭天地。于時眾鬧，但得遙禮，雖目睹瑞，心疑其火。合掌虔跪，乃至明晨，心漸萎頓，光亦歇滅。居士問曰：既睹靈瑞，心無疑耶。奘具陳意。居士曰：余之昔疑還同此也。其瑞既現，疑自通耳。余見菩提樹葉、如此白楊，具以問之。奘曰：相狀略同，而扶疏茂盛，少有異也。
於此寺東望屈屈吒播陀山，即經所謂雞足山也。直上三峰，狀如雞足，因取號焉。去菩提寺一百餘里，頂樹大塔夜放神炬，光明通照，即大迦葉波寂定所也。路極梗澀，多諸林竹，師子虎象縱橫騰倚，每思登踐，取進無由，奘乃告王，請諸防援。蒙給兵三百餘人，各備鋒刃，斬竹通道，日行十里。爾時彼國聞奘往山，士女大小數盈十萬，奔隨繼至，共往雞足。既達山阿，壁立無路，乃縛竹為梯，相連而上。達山頂者三千餘人，四睇欣然，轉增喜踊。具睹石罅，散花供養。自山東北百有餘里至佛陀代那山，有大石室，佛曾遊此。天帝就石塗香以供，行至其處，今猶郁烈。不遠山室可受千人，如來三月於中坐夏，壘石為道，廣二十步，長五里許，即頻毗娑羅修覲上山之所由也。
又東六十便至矩奢揭羅補羅古城，唐言茅城，多出香茅，故因名也。其城即摩揭陀之正中，經本所謂王舍城者是矣。崇山四周，為其外郭，上如俾倪，皆磚為之。西通小徑，北闢山門，廣長從狹，周輪百五十里。其中宮城周三十餘里，內諸古跡其量復多。宮之東北可十五里有姞栗陀羅矩吒山，即經所謂耆闍崛山者是也，唐言鷲峰之臺，於諸山中最高顯映奪。接山之陽，佛多居住。從下至頂，編石為階，廣十餘步，長六里許，佛常往來於斯道也。歷觀崖岫，備諸古跡不可勝紀，廣如圖傳。山城北門強一里許即迦蘭陀竹園精舍石基，東戶磚室今仍現在。自園西南行六里許，南山之陰，大竹林中有石室焉。即大迦葉波與千無學結集經教所託之地。又西二十餘里即大眾部結集處也。山城之北可五里許至曷羅闍姞利呬城，唐言新王舍也，餘傳所稱者是矣。
又北三十餘里至那爛陀寺，唐言施無厭也。贍部洲中，寺之最者。勿高此矣。五王共造，供給倍隆，故因名焉。其寺都有五院，同一大門，周閭四重，高八丈許。並用磚壘。其最上壁猶厚六尺，外郭三重，牆亦磚壘，高五丈許。中間水遶，極深池塹，備有花畜，嚴麗可觀。自置已來，防衛清肅，女人非濫，未曾容隱。常住僧眾四千餘人，外容道俗，通及邪正，乃出萬數，皆周給衣食，無有窮竭，故復號寺為施無厭也。中有佛院，備諸聖跡。精舍高者二十餘丈，佛昔於中四月說法。又有精舍高三十餘丈，中諸變態不可名悉。置立銅像，高八丈餘，六層閣盛，莊嚴綺飾，即戒日之兄，滿胄王造也。又有鍮石精舍，高可八丈，戒日親造，彫裝未備，日役千功。彼國常法，欽敬德望，有諸論師，智識清遠，王給封戶，乃至十城。漸降量賞，不減三城。其寺現在受封大德三百餘人，通經已上，不掌僧役。重愛學問，諮訪異法。故烏耆已西被於海內，諸出家者皆多義學，任國往返，都無隔礙。王雖守國，不敢遮障，故彼學徒博聞該贍。
奘歷諸國，風聲久遠，將造其寺，眾差大德四十人至莊迎宿。莊即目連之本村也。明日食後，僧二百餘，俗人千餘，擎輿幢蓋香花來迎，引入都會，與眾相慰問訖，唱令住寺，一切共同。又差二十人引至正法藏所，即戒賢論師也。年百六歲，眾所重，故號正法藏。博聞強識，內外大小，一切經書無不通達。即昔室商佉王所坑之者，為賊擎出，潛淪草莽。後興法顯，道俗所推。戒日增邑十城，科稅以入，賢以稅物成立寺廟。奘禮讚訖，並命令坐。問從何來？答：從支那國來，欲學瑜伽等論。聞已啼泣，召弟子覺賢說己舊事。賢曰：和上三年前，患困如刀刺，欲不食而死，夢金色人曰：汝勿厭身。往作國王多害物命，當自悔責，何得自盡？有支那僧來此學問，已在道中，三年應至。以法惠彼，彼復流通，汝罪自滅。吾是曼殊室利，故來相勸和上今損。正法藏問：在路幾時奘曰：出三年矣。既與夢同，悲喜交集。禮謝訖，寺素立法，通三藏者，員置十人，由來闕一，以奘風問，便處其位。日給上饌二十盤、大人米一斗、檳榔、豆蔻、龍腦、香乳、蘇蜜等，淨人四、婆羅一、行乘象輿三十人從。大人米者，粳米也。大如烏豆，飯香百步，惟此國有。王及知法者預焉，故此寺通三藏者給二十盤，即二十日。漸減通一經者，猶給五盤，五日。過此已後，便依僧位。便請戒賢講瑜伽論，聽者數千人。十有五月，方得一遍。重為再講，九月方了，自餘順理、顯揚、對法等並得諮稟，然於瑜伽偏所鑽仰。
經於五年，晨夕無輟。將事博議，未忍東旋，賢誡曰：吾老矣。見子殉命求法，經途十年方至今日。不辭朽老，力為伸明。法貴流通，豈期獨善？更參他部，恐失時緣。智無涯也，惟佛乃窮。人命如露，非旦則夕。即可還也。便為裝行調，付給經論。奘曰：敢聞命矣。意欲南巡諸國，還途北指。以高昌昔言不得違也，便爾東行大山林中。
至伊爛拏國，見佛坐跡，入石寸許，長五尺二寸，廣二尺一寸。旁有瓶跡，沒石寸許，八出花文都似新置。有佛立跡，長尺八寸，闊強六寸。又東南行，路經五國，將四千里，至三摩呾吒國，濱斥大海，四佛曾遊，見青玉像舉高八尺。自斯東北，山海之中，凡有六國即達林邑，道阻且長，兼多瘴癘，故不遊踐。又從西行將二千里遊揭羅拏國，邪正兼事，別有三寺，不食乳酪，調達部也。又西南行七百餘里至烏荼國，東境臨海，有發行城，多有商侶停於海。次南大海中有僧伽羅國，謂執師子也。相去約推二萬餘里，每夜南望，見彼國中，佛牙塔上寶珠光明，騰焰暉赫，見於天際。
又西南行，具經諸國，並有異跡。可五千里至憍薩國，即南印度之正境也。崇信佛法，僧徒萬許。其土寬廣，林野相次。王都西南三百餘里有黑蜂山，昔古大王為龍猛菩薩造立斯寺。其寺上下五重，鑿石為之，引水旋注，多諸變異，沿波方達。今淨人固守，罕有登者。龕中石像形極偉大。寺成之日，龍猛就山以藥塗之，變成紫金，世無等者。又有經藏夾縛無數，古老相傳：盡初結集並現存在，雖外佛法屢遭誅殄，而此一山住持無改。近有僧來，於彼夏坐，但得讀誦，不許持出，具陳此事。但路幽阻難可尋問。
又復南行七千餘里，路經五國，並有靈跡。至秣矩吒國，即贍部最南，濱海境也。山出龍腦香焉。旁有巖頂清流，繞旋二十許匝，南注大海。中有天宮，觀自在菩薩常所住處。臨海有城，古師子國，今入海中可三千餘里，非結大伴則不可至，故不行也。自此西北四千餘里，中途經國具諸神異。達摩訶剌他國，其王果勇，威英自在，未賓戒日，寺有百餘，僧徒五千，大小兼學。東境山寺，羅漢所造，有大精舍高百餘尺，中安石像長八丈許，上施石蓋凡有七重，虛懸空中，相去各三尺許，禮謁見者無不歎訝斯神也。
自此因循，廣尋聖跡。至缽代多國，有數名德，學業可遵，又停二年，學正量部、根本論、攝正法論、教實論等。更東南還那爛陀,參戒賢已,往杖林山勝軍論師居士所。其人剎利種，學通內外、五明、數術，依林養徒，講佛經義，道俗歸者日數百人，諸國王等亦來觀禮，洗足供養，封賞城邑。奘從學唯識、決擇論、意義論、成無畏論等，首尾二年。夜夢寺內及外林邑火燒成灰，見一金人告曰：卻後十年，戒日王崩，印度便亂，當如火藹。覺已，向勝軍說之，奘意方決，嚴具東還。及永徽之末，戒日果崩。今並飢荒，如所夢矣。
初那爛陀寺大德師子光等立中百論宗，破瑜伽等義，奘曰：聖人作論終不相違，但學者有向背耳。因造會宗論三千頌以呈戒賢諸師，咸稱善。先有南印度王灌頂師名般若毱多，明正量部，造破大乘論七百頌。時戒日王討伐至烏荼國，諸小乘師保重此論，以用上王，請與大乘師決勝。王作書與那爛陀寺，可差四僧，善大小內外者，詣行宮在所，擬有論義。戒賢乃差海慧、智光、師子光及奘為四應命。將往未發間，有順世外道來求論難，書四十條義懸於寺門，若有屈者，斬首相謝。彼計四大為人物因，旨理既密，最難徵覈。如此陰陽，誰窮其數，此道執計，必求捔決。彼土常法：論有負者，先令乘驢，屎瓶澆頂，公於眾中，形心折伏，然後依投，永為皂隸。諸僧同疑，恐有㩻負，默不陳對。奘停既久，究達論道，告眾請對，何得同恥？各立旁證，往復數番，通解無路，神理俱喪，溘然潛伏。預是釋門，一時騰踊。彼既屈已，請依先約。奘曰：我法弘恕，不在刑科。稟受我法，如奴事主。，因將向房道正法要。彼烏荼論又別訪得，尋擇其中，便有謬濫。謂所伏外道曰：汝聞烏荼所立義不？曰：彼義曾聞，特解其趣。即令說之，備通其要，便指纖芥，申大乘義破之，名制惡見論，千六百頌，以呈戒賢等師。咸曰：斯論窮天下之勍寇也，何敵當之？
奘意欲流通教本，乃放任開正法，遂往東印度境迦摩縷多國。以彼風俗並信異道，其部眾乃有數萬，佛法雖弘，未至其土。王事天神，愛重教義，但聞智人，不問邪正，皆一奉敬。其人創染佛法，將事弘闡，故往開化。既達於彼，王。歎奘勝度，神思清遠。童子王聞，欣得面款，遣使來請，再三乃往。既至相見，宛若舊遊。言議接對，又經晦朔。于時異術雲聚，請王決論。言辯纔交，邪徒草靡。王加崇重，初開信門，請問諸佛何所功德。奘讚如來三身利物，因造三身論三百頌以贈之。王曰：未曾有也。頂戴歸依。
此國東境接蜀西蠻，聞其途路，兩月應達。于時戒日王臣告曰：東蕃童子王所有支那大乘天者，道德弘被，彼王所重，請往致之。其大乘天者，即印度諸僧美奘之目也。王曰：我已頻請，辭而不來，何因在彼。即使語拘摩羅王，可送支那法師來，共會祇羅國。童子王命象二萬、船三萬、與奘泝殑伽河以赴戒日。戒日與諸官屬百餘萬眾順河東下，同集羯朱祇羅國。初見頂禮，嗚足盡敬，散花設頌，無量供已，曰：弟子先請，何為不來？答：以聽法未了，故此延命。又曰：彼支那國有秦王破陣樂歌舞曲，秦王何人？致此歌詠。奘曰：即今正國之天子也。是大聖人撥亂反政，恩霑六合，故有斯詠。王曰：故天縱之為物主也。乃延入行宮，陳諸供養。乃述制惡見論。顧謂門師曰：日光既出，熒燭奪明。師所寶者，他皆破訖。試救取看。小乘諸僧無敢言者。王曰：此論雖好，然未廣聞。欲於曲女城大會，命五印度能言之士對眾顯之，使邪從正，捨小就大，不亦可乎？
是日發敕，普告天下，總集沙門婆羅門一切異道會曲女城。自冬初泝流，臘月方到。爾時四方翕集，乃有萬數，能論義者數千人，各擅雄辯，咸稱克敵。先立行殿，各容千人，安像陳供香花音樂，請奘昇座，即標舉論宗，命眾徵覈。竟十八日，無敢問者。王大嗟賞，施銀錢三萬、金錢一萬、上㲲一百具，仍令大臣執奘袈裟，巡眾唱言：支那法師論勝，十八日來無敢問者，並宜知之。于時僧眾大悅曰：佛法重興，乃令邊人權智若此。便辭東歸。王重請住觀七十五日，大施場相。事訖辭還，王敕所部遞送出境，并施青象金銀錢各數萬。戒日、拘摩羅等十八大國王。流淚執別。奘便辭而不受，以象形大，日常料草四十餘圍，餅食所須又三斛許。戒日又敕令諸屬國隨到供給諸僧，勸受象施。皆曰：斯勝相也。佛滅度來，王雖崇敬，種種布施，未聞以象用及釋門。象為國寶，今既見惠，信之極矣。因即納象而反錢寶。然其象也，其形圓大，高可丈三，長二丈許，上容八人，并諸什物經象等具。並在其上。狀如重都，相似空行，雖逢奔逸，而安隱不墜，瓶水不側。
緣國北旋出印度境，戒日威被，咸蒙供侍。入皁利國，山川相半，沃壤豐熟。僧徒數萬，並學大乘。東北山行，過諸城邑，上大雪山。及至其頂，諸山並下。又上三日，達最高嶺，南北通望，但見橫山各有九重，過斯已往皆是平地。雖有小山孤斷不續，唯斯一嶺曼延高遠。約略為言，贍部一洲山叢斯地，何以知耶？至如西境波斯，平川眇漫；東尋嵬崿，莫有窮蹤；北則橫野蕭條，南則印度皋衍，即經所謂香山者也。達池幽邃，未可尋源。四河所從，皆由斯出。爾雅所謂崑崙之墟，豈非斯耶。案諸禹貢，河出磧石，蓋局談其潛出處耳。張騫尋之，乃遊大夏，固是超步所經，猶不言其發源之始，斯可知矣。
奘引從前後，自勒行眾，沿嶺而下，三日至地，達睹貨羅諸故都邑。山行八百，路極艱險，寒風切骨，到於活國，中途所經皆屬北狄。而此王者，突厥之胤，統管諸胡，總御鐵門以南諸小國也。
自此境東方入蔥嶺。嶺據贍部洲中，南接雪山，北至熱海，東漸烏鎩，西極波斯，從廣結固各數千里。冬夏積雪，冰巖崖隒。過半已下，多出山蔥，故因名焉。昔人云，蔥嶺停雪，即雪山也。今親目驗，則知其非。雪山乃居蔥嶺已南，東西亘海，南望平野，北達叢山，方名蔥嶺。
又東山行，經於十國，二千餘里，至達摩悉鐵帝國。境在山間，東西千六百里，南北極廣，不踰四五里許。臨縛芻河，從南而來，不測其本。僧寺十餘，有一石像，上施金銅圓蓋，人有旋遶，蓋亦隨轉，豈由機巧？莫測其然。又東山行，近有千里，達商彌國。東至大川，廣千餘里，南北百餘里，絕無人住。川有龍池，東西三百，南北五十。其池正在大蔥嶺內，贍部洲中最高地也。何以明之？池出二河，其西流者至達摩悉鐵國與縛芻河合，自此以西水皆西流。其東流者至佉沙西界與徙多河合，自此已東，水皆東流。故分二河，各注兩海，故知高也。河出大鳥，卵如斗許。案條支國大卵如甕，豈非斯耶？
又東五百至朅盤陀國，北背徙多河，即經所謂悉陀河也。東入鹽澤，潛於池中，涌於積石，為東夏河矣。其國崇信佛法，城之東南三百餘里，大崖兩室各一羅漢，現入滅定七百餘年，鬚髮漸長，左近諸僧年別為剃。
又東千餘里方出蔥嶺，至烏鎩國，城臨徙多，西有大山崖自崩墜。中有僧焉，冥目而坐，形甚奇偉，鬚髮下垂至於肩面。問其委曲，乃迦葉佛時人矣。近重崩崖，沒於山內。奘至斯國，與象別行，先度雪河。象晚方至，水漸汎漲，不悉山道，尋嶺直下。牙衝岸樹，象性凶獷，反拔卻頓，因即致死。悵恨所經，已越山險，將達平壤，不果祈願。
東過疏勒，乃至沮渠，可千餘里，同伴五百皆共推奘為大商主，處位中營，四面防守。且自沮渠一國，素來常鎮十部大經，各十萬偈，如前所傳，國寶護之，不許分散。今屬突厥，南有大山，現三羅漢入滅盡定。東行八百，達于遁國，地惟沙壤，寺有百餘，僧徒五千並大乘學。城西山寺，佛曾遊踐。有大石室，羅漢入定，石門封掩。
初奘既度蔥嶺，先遣侍人齎表陳露違國化也。下敕流問，令早相見。行達于遁，以象致死，所齎經像交無運致，又上表請尋。下別敕，令于遁王給其鞍乘。既奉嚴敕，駝馬相連至于沙洲。又蒙別敕，計其行程，酬雇價直。自爾乘傳二十許乘，以貞觀十九年正月二十四日屆于京郊之西，道俗相趨，屯赴闐，數十萬眾如值下生。將欲入都，人物諠擁，取進不前，遂停別館，通夕禁衛，候備遮斷，停駐道旁。從故城之西南至京師朱雀街之都亭驛二十餘里，列眾禮謁，動不得旋。于時駕幸洛陽，奘乃留諸經像送弘福寺，京邑僧眾競列幢帳，助運莊嚴，四部諠譁又倍初至。
當斯時也，復感瑞雲現于日北，團圓如蓋，紅白相映，當于像上顯發輪光。既非遶日，同共嗟仰。從午至晡，豫入弘福，方始歇滅。致使京都五日，四民廢業，七眾歸承。當此一期，傾仰之高，終古罕類也。奘雖逢榮問，獨守館宇，坐鎮清閑。恐陷物議，故不臨對。及至洛濱，特蒙慰問，并獻諸國異物，以馬馱之。別敕引入深宮之內殿，面奉天顏，談敘真俗，無爽帝旨，從卯至酉，不覺時延。迄于閑鼓，上即事戎旃，問罪遼左。明旦將發，下敕同行。固辭疾苦，兼陳翻譯。不違其請，乃敕京師留守梁國公房玄齡專知監護，資備所須一從天府。
初奘在印度聲暢五天，稱述支那人物為感。戒日大王并菩提寺僧思聞此國，為日久矣。但無信使，未可依憑。彼土常傳：贍部一洲，四王所治：東謂脂那，主人王也。西謂波斯，主寶王也。南謂印度，主象王也。北謂獫狁，主馬王也。皆謂四國藉斯以治，即因為言。奘既安達，恰述符同，戒日及僧各遣中使齎諸經寶遠獻東夏，是則天竺信命，自奘而通。宣述皇猷之所致也。使既西返，又敕王玄策等二十餘人，隨往大夏，并贈綾帛千有餘段，王及僧等數各有差，就菩提寺僧召石蜜匠。乃遣匠二人、僧八人，俱到東夏。尋敕往越州，就甘蔗造之，皆得成就。
先是菩提寺僧三人送經初，至。下敕普請京城設齋，仍於弘福譯大嚴等經。不久之間，奘信又至，乃敕且停，待到方譯。主上虛心爾仰，頻下明敕，令奘速至，但為事故留連，不早程達。既見洛宮，深沃虛想，即陳翻譯，搜擢賢明。上曰：法師唐、梵具贍，詞理通敏。將恐徒揚仄陋，終虧聖典。奘曰：昔者二秦之譯門位三千，雖復翻傳，猶恐後代無聞，懷疑乖信。若不搜舉，同奉玄規，豈以褊能妄參朝委？頻又固請，乃蒙降許。帝曰：自法師行後，造弘福寺，其處雖小，禪院虛靜，可為翻譯。所須人物吏力並與玄齡商量，務令優給。既承明命，返跡京師，遂召沙門慧明、靈閏等以為證義，沙門行友、玄賾等，以為綴緝，沙門智證、辯機等。以為錄文，沙門玄摸以證梵語，沙門玄應以定字偽。其年五月，創開翻譯大菩薩藏經二十卷，余為執筆，并刪綴詞理。其經廣解六度、四攝、十力、四畏、三十七品諸菩薩行，合十二品，將四百紙。又復旁翻顯揚聖教論二十卷，智證等更迭錄，又沙門行友詳理文句，奘公於論重加陶練。次又翻大乘對法論一十五卷，沙門玄賾筆受。微有餘隙，又出西域傳一十二卷，沙門辯機親受時事，連紕前後。兼出佛地、六門神咒等經，都合八十許卷。
自前代已來，所譯經教，初從梵語倒寫本文，次乃迴之，順同此俗。然後筆人亂理文句，中間增損，多墜今言。所翻傳都由奘旨，意思獨斷，出語成章，詞人隨寫，即可披翫尚賢。吳、魏所譯諸文但為西梵所重，貴於文句，鉤鎖聯類，重沓布在。唐文頗居繁複，故使綴工專司此位，所以貫通詞義，加度節之。銓本勒成，祕書繕寫。于時駕返西京，奘乃表上，并請序題。尋降手敕曰：法師夙摽高行，早出塵表。泛寶舟而登彼岸，搜妙道而闢法門。弘闡大猷，蕩滌眾累。是以慈雲欲卷，舒之廕四空；慧日將昏，朗之照八極。舒朗之者，其惟法師乎？朕學淺心拙，在物猶迷，況佛教幽微，豈敢仰測？請為經題，非己所聞，其新撰西域傳者，當自披覽。
及西使再返，又敕二十餘人隨往印度，前來國命通議中書，敕以異域方言，務取符會。若非伊人將論聲教，故諸信命並資於奘。乃為轉唐言，依彼西梵，文詞輕重，令彼讀者尊崇東夏。尋文下敕，令翻老子五千文為梵言以遺西域。奘乃召諸黃巾，述其玄奧，領疊詞旨，方為翻述。道士蔡晃、成英等競引釋論中百玄意用通道經，奘曰：佛道兩教，其致天殊，安用佛言用通道義？窮覈言疏，本出無從。晃歸情日：自昔相傳，祖憑佛教至於三論。晃所歸遵，准義幽通，不無同會，故引解也。如僧肇著論，盛引老、莊，猶自申明，不相為怪。佛言似道，何爽綸言？奘曰：佛教初開，深文尚擁。老談玄理，微附佛言，肇論所傳，引為聯類，豈以喻詞而成通極？今經論繁富，各有司南。老但五千，論無文解，自餘千卷多是醫方。至如此土賢明何晏、王弼、周顒、蕭繹、顧歡之徒，動數十家，注解老子，何不引用？乃復旁通釋氏，不乃推步逸蹤乎？既依翻了，將欲封勒，道士成英曰：老經幽邃，非夫序引何以相通？請為翻之。奘曰：觀老治身治國之文，文詞具矣。叩齒咽液之序，其言鄙陋，將恐西聞異國，有愧鄉邦。英等以事聞諸宰輔，奘又陳露其情。中書馬周曰：西域有道如老、莊不？奘曰：九十六道並欲超生，師承有滯，致淪諸有。至如順世四大之術、冥初六諦之宗，東夏所未言也。若翻老序，則恐彼以為笑林。遂不譯之。
奘以弘讚之極，勿尚帝王，開化流布，自古為重，又重表曰：伏奉墨敕，猥垂獎喻。祇奉綸言，精守振越。玄奘業尚空疏，謬參法侶，幸屬九瀛有截，四表無虞，憑皇靈以遠征，恃國威而訪道。窮遐冒險雖勵愚誠，纂異懷荒寔資朝化。所獲經論，奉敕翻譯。見成卷軸，未有詮序。伏惟陛下叡思雲敷，天華景爛，理包繫象，調逸咸英，跨千古以飛聲，掩百王而騰實。竊以神力無方，非神思不足詮其理；聖教玄遠，非聖藻何以序其源？故乃冒犯威嚴，敢希題目。宸睠沖邈，不垂矜許。撫躬累息，相顧失圖。玄奘聞：日月麗天既分暉於戶牖，江河紀地亦流潤於巖涯。雲和廣樂，不祕響於聾昧；金璧奇珍，豈韜彩於愚瞽？敢緣斯理，重以干祈。伏乞雷雨曲垂，天文俯照。配兩儀而同久，與二耀而俱懸。然則，鷲嶺微言假神筆而弘遠，雞園奧義託英詞而宣暢。豈止區區梵眾獨荷恩榮？亦使蠢蠢迷生方超塵累而已。表奏之日，敕遂許焉，謂駙馬高履行曰：汝前請朕為汝父作碑，今氣力不如昔，願作功德，為法師作序，不能作碑，汝知之。
貞觀二十二年，幸玉華宮，追奘至，問翻何經論，答：正翻瑜伽。上問：何聖所作？明何義？具答已，令取論，自披閱。遂下敕新翻經論寫九本，頒與雍、洛、相、兗、荊、楊等九大州。奘又請經題，上乃出之，名大唐三藏聖教序，於明月殿，命弘文館學士上官儀對群僚讀之。其詞曰：
蓋聞二儀有象，顯覆載以含生；四時無形，潛寒暑以化物。是以窺天鑑地，庸愚皆識其端；明陰洞陽，賢哲罕窮其數。然而天地包乎陰陽，而易識者，以其有象也。陰陽處乎天地，而難窮者，以其無形也。故知象顯可徵，雖愚不惑；形潛莫睹，在智猶迷。況乎佛道崇虛，乘幽控寂，弘濟萬品，典御十方。舉威靈而無上，抑神力而無下。大之，則彌於宇宙；細之，則攝於毫釐。無滅無生，歷千劫而不古；若隱若顯，運百福而長。今妙道凝玄，遵之莫知其際；法流湛寂，挹之莫測其源。故知蠢蠢凡愚，區區庸鄙，投其旨趣，能無疑惑者哉？然則大教之興，基乎西土，騰漢庭而皎夢，照東域而流慈。昔者分形分跡之時，言未馳而成化；當常現常之世，民仰德而知遵。及乎晦影歸真，遷儀越世，金容掩色，不鏡三千之光；麗象開圖，空端四八之相。於是微言廣被，拯含類於三塗；遺訓遐宣，導群生於十地。然而真教難仰，莫能一其指歸；曲學易遵，邪正於焉紛糺。所以空有之論，或習俗而是非；大小之乘，乍沿時而隆替。
有玄奘法師者，法門之領袖也。幼懷貞敏，早悟三空之心；長契神情，先包四忍之行。松風水月未足比其清華，仙露明珠詎能方其朗潤？故以智通無累，神測未形。超六塵而迥出，越千古而無對。凝心內境，悲正法之淩遲；栖慮玄門。慨深文之訛謬。思欲分條析理，廣彼前聞；截偽續真，開茲後學。是以翹心淨土，往遊西域，乘危遠邁，杖策孤征。積雪晨飛，途間失地；驚砂夕起，空外迷天。萬里山川，撥煙霞而進影；百重寒暑，躡霜雨而前蹤。誠重勞輕，求深願達，周遊西宇十有七年，窮歷道邦，詢求正教。雙林、八水味道餐風，鹿苑、鷲峰瞻奇仰異。承至言於先聖，受真教於上賢。探賾妙門，精窮奧業。一乘五律之道馳驟於心田，八藏三篋之文波濤於口海。爰自所歷之國，總將三藏要文凡六百五十七部，譯布中夏，宣揚勝業。引慈雲於西極，注法雨於東垂。聖教缺而復全，蒼生罪而還福。濕火宅之乾焰，共拔迷塗；朗愛水之昏波，同臻彼岸。是知惡因業墜，善以緣昇。昇墜之端，惟人所託。譬夫桂生高嶺，雲露方得泫其花；蓮出淥波，飛塵不能污其葉。非蓮性自潔而桂質本貞，良由所附者高，則微物不能累；所憑者淨，則濁類不能玷。
夫以卉木無知，猶資善而成善。況乎人倫有識，不緣慶而求慶？方冀茲經流施，將日月而無窮；斯福遐敷，與乾坤而永大。百僚稱慶。奘表謝曰：
竊聞：六爻探賾局於生滅之場，百物正名未涉真如之境。猶且遠徵羲冊，睹奧不測其神；遐想軒圖，歷選並歸其美。伏惟皇帝陛下，玉毫降質，金輪御天，廓先王之九州，掩百千之日月，斥列代之區域，納恆沙之法界。遂使給園精舍並入堤封，貝葉靈文咸歸冊府。玄奘往因振錫，聊謁崛山。經途萬里，怙天威如咫步；匪乘千葉；詣雙林如食頃。搜揚三藏，盡龍宮之所說；研究一乘，窮鷲嶺之遺旨。並已載於白馬，還獻紫宸。尋蒙下詔，賜使翻譯。玄奘識乖龍樹，謬忝傳燈之榮；才異馬鳴，深愧寫瓶之敏。所譯經論紕舛尤多，遂荷天恩，留神搆序，文超象繫之表，若聚日之放千光；理括眾妙之門同惠雲之濡百草。一音演說，億劫罕逢。忽以微生親承梵響，踊躍歡喜如聞受記。
表奏之日，尋下敕曰：朕才謝珪璋，言慚博達。至於內典，尤所未閑。昨製序文，深為鄙拙，惟恐穢翰墨於金簡，摽瓦礫於珠林。忽得來書，謬承褒讚，循躬省慮，彌益厚顏。善不足稱，空勞致謝。又重表謝。敕云：朕性不讀經，兼無才智，忽製論序，翻污經文。但覽來言，枉見褒飾，愧逢虛美，唯益真慚。自爾朝宰英達咸申擊讚，釋宗弘盛氣接成陰。皇太子述上所作三藏聖教序曰：
夫顯揚正教，非智無以廣其文；崇闡微言，非賢莫能定其旨。蓋真如聖教者，諸法之玄宗，眾經之軌躅也。綜括宏遠，奧旨遐深。極空有之精微，體生滅之機要。詞茂道曠，尋之者不究其源；文顯義幽，履之者莫測其際。故知聖慈所被，業無善而不臻；妙化所敷，緣無惡而不翦。開法網之綱紀，弘六度之正教，拯群有之塗炭，啟三藏之祕扃。是以名無翼而長飛，道無根而永固。道名流慶，歷遂古而鎮常；赴感應身，經塵劫而不朽。晨鍾夕梵，交二音於鷲峰；慧日法流，轉雙輪於鹿苑。排空寶蓋，接翔雲而共飛；莊野春林，與天花而合彩。
伏惟皇帝陛下上玄資福，垂拱而治八荒；德被黔黎，斂衽而朝萬國。恩加朽骨，石室歸於貝葉之文；澤及昆蟲，金匱流乎梵說之偈。遂使阿耨達水通神甸之八川，耆闍崛山接嵩華之翠嶺。竊以法性凝寂，靡歸心而不通；智地玄奧，感懇誠而遂顯。豈謂重昏之夜，燭慧炬之光；火宅之朝，降法雨之澤？於是百川異流，同會於海；萬區分義，總成乎實。豈與湯、武挍其優劣，堯、舜比其聖德者哉？
玄奘法師者，夙懷聰令，立志夷簡，神清髫齔之年，體拔浮華之世。凝情定室，匿跡幽巖；遷息三禪，巡遊十地。超六塵之境，獨步迦維；會一乘之旨，隨機化物。以中華之無質，尋印度之真文。遠涉恆河，終期滿字；頻登雪嶺，更獲半珠。問道往還，十有七載。備通釋典，利物為心。以貞觀十九年二月六日奉敕於弘福寺翻譯聖教，引大海之法流，洗塵勞而不竭；傳智燈之長焰，皎幽闇而恆明。自非久植勝緣，何以顯揚斯旨？所謂法相常住，齊三光之明；我皇福臻，同二儀之固。伏見御製眾經論序照古騰今，理含金石之聲，文抱風雲之潤。治輒以輕塵足岳墜露添流，略舉大綱以為斯記。
自此常參內禁，扣問沈隱，翻譯相續，不爽法機。敕賜雲納一領，妙絕古今，又敕天下寺度五人，維持聖種，皆其力也。冬十月，隨駕入京，於北闕造弘法院，鎮恆在彼。初於曲池為文德皇后造慈恩寺，追奘令住，度三百人。有令寺西北造翻經院，給新度弟子一十五人，弘福舊處仍給十人。今上嗣錄，素所珍敬，追人優問，禮殊恆袟。永徽二年，請造梵本經臺，蒙敕賜物，尋得成就。又追入內，於修文殿翻發智等論。降手詔飛白書。慰問優洽。
顯慶元年正月，為皇太子於慈恩設大齋，朝寀總至。黃門郎薛元超、中書郎李義府曰：譯經佛法之大，未知何德以光揚耶？奘曰：公此之問，常所懷矣。譯經雖位在僧，光價終憑朝貴。至如姚秦鳩摩羅什，則安成侯姚嵩筆受；元魏菩提流支，則侍中崔光錄文。貞觀，波頗初譯，則僕射蕭瑀、太府蕭璟、庶子杜正倫等，監閱詳定。今並無之，不足光遠。又大慈恩寺，聖上切風支之哀，追造壯麗，騰實之美勿過碑頌。若蒙二公為致，則不朽之跡，自形於今古矣。便許之。明旦，遣給事宣敕云：所須官人助翻者已處分訖。其碑，朕自作。尋敕慈恩翻譯文義須精，宜令左僕射于志寧、中書令來濟、禮部許敬宗、黃門郎薛元超、中書郎李義府等，有不安穩，隨事潤色。若須學士，任追三兩人。及碑成，請神翰自書，蒙特許，克日送寺，京寺咸造幢蓋。又敕王公已下，太常九部及兩縣伎樂、車徒千餘乘駐弘福寺。上居安福門，俯臨將送，京邑士女列於道側，自北之南二十餘里，充仞衢街，光俗興法，無與儔焉。又賜山納，妙勝前者，并時服玩百有餘件。顯慶二年，駕幸洛陽，預從安置東都積翠宮，召入大內麗日殿翻觀所緣等論。又於明德宮翻大毗婆沙等論。
奘少離桑梓，白首言歸，訪問親故，零落殆盡，惟有一姊，迎與相見。訪以墳隴，旋殯未遷，便卜勝地，旋塋改葬。其少室山西北，緱氏故縣東北遊仙鄉控鶴里鳳凰谷即奘之生地也。下近有少林寺即魏孝文所立，是翻十地之所，意願遷託，為國翻譯。蒙手敕云：省表知欲晦跡巖泉，追林遠而架往；託慮禪寂，軌澄什以標今。仰挹風徽，寔所欽尚。朕業空學寡，靡究高深，然以淺識薄聞，未見其可。法師津梁三界，汲引四生，智皎心燈，定凝意水。非情塵之所曀，豈識浪而能驚？然以道德可居，何必太華疊嶺？空寂可舍，豈獨少室重巒？幸戢來言，勿復陳請。即市朝大隱不獨貴於昔賢，見聞弘益更可珍於即代。遂因寢言。
顯慶三年，下敕為皇太子造西明寺成，令給上房僧十人以充侍者。有大般若者，二十萬偈，此土八部，咸在其中。不久下敕，令住玉華，翻經供給一准京寺，遂得託靜，不爽譯功。以顯慶五年正月元日創翻大本，至龍朔三年十月末了，凡四處十六會說，總六百卷，般若空宗此焉周盡。於間又翻成唯識論、辯中邊論、唯識二十論、品類足論等。至十一月，表上此經，請製經序。於蓬萊宮，通事舍人馮義宣敕許之。
奘生常以來，願生彌勒。及遊西域，又聞無著兄弟生彼天，又頻祈請，咸有顯證。懷此專至，益增翹勵。後至玉華，但有隙次，無不發願生睹史多天，見彌勒佛。自般若翻了，惟自策勤行道禮懺。
麟德元年，告翻經僧及門人曰：有為之法必歸磨滅，泡幻形質何得久停？行年六十五矣。必卒玉華。於經論有疑者，可速問。聞者驚曰：年未耆耄何出此言？報曰：此事自知。遂往辭佛。先造俱胝十億像所，禮懺辭別。有門人行者，皆報好去：今與汝別，亦不須來，來亦不見。至正月九日，告寺僧曰：奘必當死。經云：此身可惡，猶如死狗。奘既死已，勿近宮寺，山靜處埋之。因既臥疾，開目閉目，見大蓮花鮮白而至，又見偉相知生佛前。命僧讀所翻經論名目已，總有七十三部，一千三百三十卷，自懷欣悅。總召門人有緣並集云：無常將及，急來相見。於嘉壽殿，以香木樹菩提像骨對寺僧門人辭訣并遣表訖，便默念彌勒，令傍人稱曰：南謨彌勒如來應正等覺，願與含識，速奉慈顏！南謨彌勒如來所居內眾，願捨命已，必生其中！
至二月四日，右脅累足，右手支頭，左手髀上，鏗然不動，有問何相，報曰：勿問。妨吾正念。至五日中夜，弟子問曰：和上定生彌勒前不？答曰：決定得生。言已氣絕。迄今兩月，色貌如常。又有冥應，略故不述。又下敕葬曰聽京城僧尼幢蓋往送，於是素蓋素幢浮空雲合，哀笳哀梵氣遏人神，四俗以之悲涼，七眾惜其沈沒。乃葬於白鹿原四十里中，皂素彌滿。其塋與兄捷公相近，苕然白塔近燭帝城。尋下別敕，令改葬樊川，與州縣相知，供給吏力。乃又出之，眾咸歎異，經久埋瘞，色相如初。自非願力所持，焉能致此。
余以闇昧，濫霑斯席，與之對晤，屢展炎涼。聽言觀行，名實相守。精厲晨昏，計時分業；虔虔不懈，專思法務。言無名利，行絕虛浮；曲識機緣，善通物性。不倨不諂，行藏適時；吐味幽深，辯開疑議。寔季代之英賢，乃佛宗之法將矣。且其發蒙入法，特異常倫；聽覽經論，用為恆任。既周行東夏，挹酌諸師，披露肝膽，盡其精義，莫不傾倒林藪，更新學府。遂能不遠數萬，諮求勝法，誓捨形命，必會為期。發趾張掖，途次龍沙，中途艱險，身心僅絕。既達高昌，倍光來價，傳國祖送，備閱靈儀。路出鐵門、石門，躬乘沙嶺、雪嶺，歷天險而志逾慷慨，遭凶賊而神彌厲勇。兼以歸稟正教，師承戒賢，理遂言揚，義非再授。廣開異論，包藏胸億，致使梵侶傾心，不匱其法。又以起信一論文出馬鳴，彼土諸僧思承其本，奘乃譯唐為梵，通布五天，斯則法化之緣，東西互舉。又西華餘論深尚聲明，奘乃卑心請決，隨授隨曉。致有七變其勢，動發異蹤；三循廣論，恢張懷抱。故得施無厭寺三千學僧皆號智囊，護持城塹。及睹其脣吻，聽其詞義，皆彈指讚歎：何斯人也？隨其遊歷塞外、海東百三十國，道俗邪正承其名者，莫不仰德歸依，更崇開信。可以家國增榮，光宅推遠，獻奉歲至，咸奘之功。若非天挺英靈，生知聖授，何能振斯鴻緒，導達遺蹤？前後僧傳往天竺者，首自法顯、法勇，終于道邃、道生，相繼中途一十七返。取其通言華梵，妙達文筌，揚導國風，開悟邪正，莫高於奘矣。恨其經部不翻，猶涉過半，年未遲暮，足得出之，無常奄及，惜哉！
那提三藏，唐曰福生，具依梵言，則云布如烏代那。以言煩多，故此但訛略而云那提也。本中印度人，少出家，名師開悟，志氣雄遠，弘道為懷。歷遊諸國，務在開物，而善達聲明，通諸詁訓，大夏召為文士，擬此土蘭臺著作者。性汎愛好奇，尚聞有涉悟，不憚遠夷。曾往執師子國，又東南上楞伽山，南海諸國隨緣達化。善解書語，至即敷演；度人立寺，所在揚扇。承脂那東國盛轉大乘，佛法崇盛，贍洲稱最，乃搜集大小乘經律論五百餘夾，合一千五百餘部，以永徽六年創達京師。有敕令於慈恩安置，所司供給。時玄奘法師當途翻譯，聲華騰蔚，無由克彰。掩抑蕭條，般若是難；既不蒙引，返充給使。
顯慶元年，敕往崑崙諸國採取異藥，既至南海，諸王歸敬為別立寺，度人授法，弘化之廣又倍於前。以昔被敕往，理須返命，慈恩梵本擬重尋研。龍朔三年，還返舊寺，所齎諸經並為奘將北出，意欲翻度，莫有依憑，惟譯八曼荼羅、禮佛法、阿吒那智等三經，要約精最，可常行學。其年，南海真臘國為那提素所化者，奉敬無己，思見其人，合國家師假塗遠請，乃云：國有好藥，惟提識之，請自採取。下敕聽往，返亦未由。
余自博訪大夏行人，云：那提三藏乃龍樹之門人也。所解無相與奘頗返。西梵僧云：大師隱後，斯人第一，深解實相，善達方便，小乘五部、毗尼外道、四韋陀論，莫不洞達源底，通明言義，詞出珠聯，理暢霞舉。所著大乘集義論可有四十餘卷，將事譯之。被遣遂闕。夫以抱麟之歎，代有斯蹤，知人難哉！千齡罕遇。那提挾道遠至，投俾北冥，既無所待，乃三被毒，載充南役，崎嶇數萬，頻歷瘴氣，委命遭命斯人斯在，嗚呼！惜哉！
論曰：觀夫翻譯之功，誠遠大矣！前錄所載，無德稱焉，斯何故耶？諒以言傳理詣，惑遣道清，有由寄也。所以列代賢聖祖述弘導之風，奉信賢明憲章翻譯之意。宗師舊轍，頗見詞人；埏埴既圓，稍功其趣。至如梵文天語元開大夏之鄉，鳥跡方韻出自神州之俗。具如別傳，曲盡規猷。遂有僥倖時譽，叨臨傳述，逐囀鋪詞，返音列喻，繁略科斷，比事擬論，語跡雖同，挍理誠異。自非明逾前聖，德邁往賢，方能隱括殊方，用通弘致。道安著論，五失易窺；彥琮屬文，八例難涉。斯並古今通敘，豈妄登臨？
若夫九代所傳，見存簡錄。漢、魏守本，本固去華。晉、宋傳揚，時開義舉。文質恢恢，諷味餘逸。厥斯以降，輕靡一朝，騰實未聞，講悟蓋寡，皆由詞逐情轉，義寫情心，共激波瀾，永成通式，充車溢藏。法寶住持，得在福流，失在訛競，故勇猛陳請，詞同世華；制本受行，不惟文綺。至聖殷鑒，深有其由。群籍所傳，滅法故也。即事可委，況知誠乎？然而，習俗生常，知過難改，雖欲徙轍，終陷前蹤。粵自漢明，終于唐運，翻傳梵本，多信譯人。事語易明，義求罕見；厝情獨斷，惟任筆功。縱有覆疏，還遵舊緒。梵僧執葉，相等情乖，音悟莫通，是非俱濫。至如三學盛典唯詮行旨，八藏微言宗開詞義。前翻後出靡墜風猷，古哲今賢德殊恆律。豈非方言重阻，臆斷是授；世轉澆波，奄同浮俗。
昔聞：淳風雅暢既在皇唐，綺飾訛新寔鍾季葉。不思本實，妄接詞鋒；競掇芻蕘，鄭聲難偃。原夫人覺希言絕世特立，八音四辯演暢無垠。安得凡懷虛參聖慮？用為摽擬，誠非立言。雖復樂說不窮，隨類各解，理開情外，詞逸寰中，固當斧藻摽奇，文高金玉，方可聲通天樂，韻過恆致。近者，晉、宋、顏、謝之文，世尚企而無比，況乖於此，安可言乎？必踵斯蹤，時俗變矣。其中蕪亂，安足涉言？往者，西涼法讖世號通人，後秦童壽時稱僧傑，善披文意，妙顯經心；會達言方，風骨流便。弘衍於世，不虧傳述。宋有開士慧嚴、寶雲，世係賢明，勃興前作；傳度廣部，聯輝絕蹤。將非面奉華胥，親承訓訓，得使聲流千載，故其然哉？餘則事義相傳，足開神府，寧得如瓶寫水，不妄叨流，薄乳之喻復存今日？終虧受誦，足定澆淳。
世有奘公，獨高聯類，往還振動，備盡觀方，百有餘國，君臣謁敬。言議接對，不待譯人，披折幽旨，華戎胥故。故唐朝後譯不屑古人，執本陳勘，頻開前失。既闕全乖，未遑釐正，輒略陳此，夫復何言？
釋法申，本姓呂，任城人也，祖世寓居青州。申幼出家，夙懷儒素，廣學經論，妙思獨遠。彌歷年祀，規空畫有，日夜惆悵，隱士平原明曇聊嘲之曰：三陽在節，明辰淑景，何不飲美酒，賦新詩？而終日竟歲，瞪視四壁，百年俄頃，知得成儒素以不？答曰：蓋是平生鄙好，何論得失？頃之，而大明成論，譽美州鄉。值宋太始之初，莊嚴寺法集，敕請度江，住安樂寺，累當師匠，道俗欽賞。建元之中，遭本親遠喪，道途迴岨，有礙北歸，因爾屏絕人事，杜塞講說。逮齊竟陵王蕭子良，永明之中，請二十法師弘宣講授，苦相徵屈，辭不獲免。當斯之盛，無與友者。兼又淳厚仁惠，不出厲言；安閑守素，不狎人世。以天監二年卒，春秋七十有四。
時復有道達、慧命，並以勤學顯名。達姓裴，河東聞喜人，住廣陵永福精舍。少以孝行知名，拯濟危險，道潤江濆。永明中，為南兗州僧正，在職廉潔，雅有治才；罷任之日，唯有紙故五束。慧命，廣陵人，住安樂寺，開濟篤素，專以成實見知。
釋僧韶，姓王，齊國高安人。幼願拔俗，弱年從志斂服，道俗恭敬師宗。美姿制，善舉止。情性溫和，韻調清雅。好弘經數，名顯州壤，專以毗曇擅業。元徽之初始來皇邑，住建元寺，寬厚閑澹，不妄交游。宋季澆薄，體裁無准，物競目前，榮枯俄頃。韶閑房自守，狀若無人。及齊氏開泰，禮教夙被，白黑鑽仰，講說頻仍，後學知宗，前修改觀。毗曇一部化流海內，諮聽之徒常有百數。齊文惠及竟陵王蕭子良雅相欽禮，清河崔慧親從北面諮承餘誨。以天監三年卒于住寺，春秋五十有八。
時建元又有法朗，兼以慧學知名。本姓沈氏，吳興武康人。家遭世禍，因住建業。大明七年，與兄法亮被敕紹繼慧益出家，初住藥王寺。亮履行高潔，經數修明。朗稟性疏率，不事威儀，聲轉有聞，義解傳譽，集注涅槃，勒成部帙。而言謔調笑，不擇交遊；高人勝己，見必齒錄，並卒于天監中。
釋法護，姓張，東平人。初以廉直居性，不耐貪叨。年始十三，而善於草隸，其師道邕亦有清風，撫其首曰：觀汝意氣，必能振發遺法。及至受戒，仍遭父憂，居喪房內，經涉四載，不預法事。禮畢羸瘠，不堪隨眾。宋孝建中，來都遊觀，住建元寺，雅好博古，多講經論，常以毗曇命家。弗尚流俗，言去浮華。不求適會，趣通文理，從其學者百有餘人。齊竟陵王總校玄釋，定其虛實，仍於法雲寺建豎義齋，以護為標領，解釋膠結，每無遺滯，物益懷之。遠有曠度，不交榮俗，凡所遊往，必皆名輩。齊侍中陳留、阮韜、光祿阮晦、中書侍郎汝南周顒並虛心禮待，未嘗廢也。自從天子至于侯伯，不與一人遊狎。皎然獨坐，勗勵門徒，無營苟利，惟以經數仁義存懷。以天監六年卒于住所，春秋六十有九。
時，新安寺智遠、天保寺僧達並以勤學有功。遠幼懷清靜，守志不競；講說大乘，好修福務。達平和開拓，頗自矜尚。
釋智欣，姓潘，丹陽建康人也。稚而聰警，稟懷變躁，率爾形儀，過無修整。年七八歲，世間近事經耳不忘。曾入栖靜寺，正值上講，聞十二因緣義，云生死輪轉無有窮已，便慨然有離俗之志。他日即就栖靜僧審禪師求出家焉。篤好博學，多習近事，師訓之曰：觀汝神明，人非率爾，所可習學皆非奧遠，何耶？答曰：欲廣其節目耳。
及具足後，從東安寺道猛聽成實論，四遍雖周，未曾注記結帙，而反亭然獨悟。莫與為群，不交當世，無固得參其門者也。及至講說，文義精悉，四眾推服，聽者八百餘人。陳心序事，貴在可解。不務才華，有異流俗。客問未申，酬答已罷。皆美其豐贍，名重四海。
齊永明末，太子數幸東田，攜諸內侍亟經進寺。欣因謝病鍾山，居宋熙寺，確然自得，不與富貴遊往。行不苟合，交不委親，嚫施之物構改住寺。以天監五年卒，春秋六十一，葬于山墓。
釋僧若，莊嚴寺僧璩之兄子也。璩以律行清嚴，見之前傳。若少而廉靜，邑里推之。十五出家，住虎丘東山精舍，事師恭孝，與人友善，性好勤學。出都住台城寺二十餘年，經數通達，道俗器賞，太常卿吳郡陸惠曉、左民尚書陸澄，深相待接。年三十二，悉絕風塵。末東返虎丘，栖身幽室，簡出人世，披文翫古，自足雲霞。雖復茹菜不充，單複不贍，隨宜任運，罕復經懷。瑯琊王斌守吳，每延法集，還都謂知己曰：在郡賴得若公言謔，大忘衰老。見其比歲，放生為業，仁逮虫魚，愛及飛走。講說雖疏，津梁不絕。何必滅跡巖岫，方謂為道？但出處不失其機，彌覺其德高也。天監八年，敕為彼郡僧正，親當元師，猶肆意山內，故失匡救之美，致有貪慢之謗。未必加諸己，要亦有貶暮齡。以普通元年卒，春秋七十。
復有僧令者，若之兄也，亦以碩學知名。少而俊警，長益廉退。經律通明，不永早世。復有法度者，住定林寺，沉審其性，言不卒暴，先行而後從焉。
時莊嚴寺又有慧梵、慧朗，並以內外通博，一期標譽。梵本吳氏，剡人，剛決強斷，不事形名。朗肌貌霜潔，時人目為白朗，屢講眾經，頗入能例。
釋法寵，姓馮氏，南陽冠軍人。後遭世難，寓居海鹽。少有絕俗之志，二親愛而弗許。執志固請，乃曰：須待為汝婚竟，隨意所欲。十八納妻，經始半年，捨家服道，住光興寺，成辦法式，習學威儀。其後出都，住興皇寺，又從道猛、曇濟學成實論，二公雅相歎賞。日夜辛勤，不以寒暑動意。吳郡張融與周顒書曰：古人遺放，故留兒女。法寵法師絕塵如棄唾。若斯之志，大矣！遠矣！又從長樂寺僧周學通雜心及法勝毗曇。又從莊嚴曇斌歷聽眾經，探玄析奧，妙盡深極，高難所指，罕不倒戈；音吐蘊藉，風神秀舉。齊竟陵王子良甚加禮遇，嘗於西邸義集，選請名學，事委治城智秀，而競者尤多。秀謂寵曰：當此應對，卿何如我？答曰：先悅後拒，我不及卿。詮名定賞，卿不及我。秀有慚色。
年三十八，正勝寺法願道人善通樊許之術，謂寵曰：君年滿四十當死，無可避處，唯有祈誠諸佛，懺悔先愆，趒脫或可冀耳。寵因引鏡驗之，見面有黑氣，於是貨賣衣缽資餘併市香供，飛舟東逝。直至海鹽，居在光興，閉房禮懺，杜絕人物，晝忘食息，夜不解衣。迄年四十，歲暮之夕，忽覺兩耳腫痛，彌生怖懅。其夜懺禮已達四更，聞戶外有人言曰：君死業已盡。遽即開戶，都無所見。明晨借問，僉言黑氣都除，兩耳乃是生骨，斯實懺蕩之基，功不虛也。
末又從東夏慧基聽其講導，言論往復，旬日之間，文疑理滯，反啟其志。又鼓棹西歸，住道林寺，開宇臨澗，敞軒映水，解帙尋經，每自惆悵而不能已。及東昏在位，多請遊於北山，因而移寓天保寺。天監七年，齊隆寺法鏡徂歿，僧正惠超啟寵鎮之，敕曰：法寵法師造次舉動，不逾律儀，不俫性欲，不事形勢，慈仁愷悌，雅有君子之風，匡政寺廟，信得其人矣！上每義集，以禮致之，略其年臘，敕常居坐首，不呼其名，號為上座法師，請為家僧，敕施車牛、人力、衣服、飲食，四時不絕。寺本陜小，帝為宣武王修福，下敕王人繕改張飾以待寵焉，因改名為宣武寺也。門徒敦厚，常百許人。
普通四年，忽感風疾，不能執捉，舒經格上，晝夜不休。赴諸法事，坐輿講說。未疾禮佛，常以百拜為限。後不能起居，猶於床上依時百過，俯仰虔敬，所懺所願與本無異。後疾甚，中使參候相望於道。以普通五年三月十六日卒，春秋七十四。皇上傷悼，道俗悲戀。敕葬定林寺墓，一切凶事天府供給，舍人主書監視訖事。
復有沙門智果，管氏，吳人，住海鹽光興寺，清直平簡，善諸經術。
又剡縣公車寺沙門僧淑，捃採眾師，並為己任。隨問隨答，思慮周廣，雖有徵覈，而未盡其要妙。
釋僧遷，姓樂氏，襄陽杜人。幼出家，進忠退儉，早協州鄉。晚遊都邑，住靈根寺，卻掃一房，淨若仙觀；潔整衣服，塵水不染。從靈味寺寶亮諮學經論，文理通達，籍甚知名。性方稜不撓，高自崇遇，若非意得，罕所賓接。武帝以家僧引之，吳平侯蕭昺亦遇之以禮。天監十六年夏，帝嘗夜見沙門慧詡。他日，因赴法會，遷問詡曰：御前夜何所道？詡曰：卿何忽問此？而言氣甚厲。遷抗聲曰：我與卿同出西州，俱為沙門。卿一時邀逢天接，便欲陵駕儕黨。我惟事佛，視卿輩蔑如也。眾人滿坐，詡有慚忒。其之梗正皆類此也。以普通四年卒，春秋五十九矣。
釋僧旻，姓孫氏，家于吳郡之富春，有吳開國大皇帝其先也。幼孤養，能言而樂道。七歲出家，住虎丘西山寺，為僧回弟子。從回受五經，一聞能記，精神洞出，標群獨秀。每與同輩言謔，及諸典禮，未嘗不慨慨然，欲為己任。宋吏部郎吳郡張辯謂之曰：沙彌何姓？家在何處？旻曰：貧道姓釋，家于此山。辯甚異之。特進張緒見而歎曰：松柏雖小，已有陵雲之氣。由是顯譽。
年十三，隨回出都，住白馬寺，寺僧多以轉讀唱導為業，旻風韻清遠，了不厝意。年十六而回亡，哀容俯仰，率由自至。喪禮畢，移住莊嚴，師仰曇景。景久居寺住，雅有風軌，大小和從，寺給僧足。旻安貧好學，與同寺法雲、禪崗、法開，稟學柔、次、達、亮四公經論，夕則合帔而臥，晝則假衣而行，往返諮詢，不避炎雪。其精力篤課如此。大明數論，究統經律，原始要終，望表知裡。內鑒諸己，旁啟同志，前疑往結靡不冰泮。雖命世碩學，有是非之辯。旻居中振發，曾無擁滯。光緒既著，風猷弘遠。齊文惠帝、竟陵王子良深相貴敬，請遺連接。尚書令王儉延請僧宗講涅槃經，旻扣問聯環，言皆摧敵。儉曰：昔竺道生入長安，姚興於逍遙園見之，使難道融義，往復百翻，言無不切。眾皆睹其風神，服其英秀。今此旻法師超悟天體，性極照窮，言必典詣。能使前無橫陣，便是過之遠矣。文宣嘗請柔、次二法師於普弘寺共講成實，大致通勝，冠蓋成陰。旻於末席論議，詞旨清新，致言宏邈，往復神應，聽者傾屬。次公乃放麈尾而歎曰：老夫受業於彭城，精思此之五聚有十五番，以為難窟，每恨不逢勍敵，必欲研盡。自至金陵累年，始見竭於今日矣。且試思之，晚講當答。及晚上講，裁復數交，詞義遂擁。次公動容，顧四坐曰：後生可畏，斯言信矣！
年二十六，永明十年，始於興福寺講成實論。先輩法師高視當世，排競下筵。其會如市，山栖邑寺莫不掩扉畢集，衣冠士子四衢輻湊。坐皆重膝，不謂為迮；言雖竟日，無起疲倦。皆仰之如日月矣。希風慕德者，不遠萬里相造。自晉、宋相承，凡論議者多高談大語，競相誇罩。及旻為師範，稜落秀上，機變如神，言氣典正，座無洪聲之侶。重又性多謙讓，未嘗以理勝加人。處眾澄眸，如入禪定。其為道俗所推如此。時人稱曰：析剖磐隱，通古無例。條貫始終，受者易悟。庶方蕩諸異論，大同正法矣。於是名振日下。聽眾千餘，孜孜善誘，曾無告倦。晉安太守彭城劉業嘗謂旻曰：法師經論通博，何以立義多儒？答曰：宋世貴道生，開頓悟以通經；齊時重僧柔，影毗曇以講論。貧道謹依經文，文玄則玄，文儒則儒耳。
時竟陵王世子蕭昭胄出守會稽，要旻共往，征虜別之，旻曰：吾止講席相識，未嘗修詣。承其得郡，便狼狽遠別，意所不欲。眾因是亦止。
永元元年，敕僧局請三十僧入華林園夏講，僧正擬旻為法主，旻止之。或曰：何故？答曰：此乃內潤法師，不能外益學士，非謂講者。由是譽傳遐邇，名動京師。瑯琊王仲寶、吳人張思光學冠當時，清貞獨絕，並投分請交，申以縞帶。
年立之後，頻事開解，蔚為宗匠。九部、五時若指諸掌，玄理伏難，坦然夷易。故緇素結轍，華俗邀延，往復屯萃矣。時有令聞夙成負先來之風，耆年素望懷新舊之恥，設伏者比肩，翹關者間出。旻隨方領會，弘量有餘。皆銜璧輿櫬，響然風靡者，一人而已。值齊曆橫流，道屬昏詖，時寵小人，世嫉君子，因避地徐部。仍受請入吳，法輪繼轉，勝幢屢建，皆隨根獲潤，有聲南北。
皇梁膺運，乃翻然自遠，言從帝則。以天監五年遊于都輦，天下禮接下筵，亟深睠悅。敕僧正慧超銜詔至房，欲屈與法寵、法雲、汝南周捨等入華林園講論道義。自茲已後，優位日隆。六年，制注般若經以通大訓，朝貴皆思弘厥典，又請京邑五大法師於五寺首講，以旻道居其右，迺眷帝情，深見悅可。因請為家僧，四事供給。又敕於慧輪殿講勝鬘經，帝自臨聽，仍選才學道俗，釋僧智、僧晃、臨川王記室、東莞劉勰等三十人同集上定林寺，抄一切經論類相從，凡八十卷，皆令取衷於旻。
十一年春，忽感風疾。後雖小間，心猶忘誤，言語遲蹇。旻曰：自登座講說已二十年，如見此病，例無平復，講事盡矣。乃修飾房內，隔立道場，日夜禮懺。後吳郡太守張充、吳興太守謝覽各遣僚佐至都表上延請。有敕給船仗、資糧發遣，二郡迎候，舟楫滿川。京師學士雲隨霧合，中途守宰莫不郊迎。晉陵太守蔡撙出侯門迎之，歎曰：昔仲尼素王於周，今旻公又素王於梁矣。
天監末年，下敕於莊嚴寺建八座法輪，講者五僧以年臘相次，旻最處後，眾徒彌盛。莊嚴講堂，宋世祖所立，欒櫨增映，延袤遐遠。至於是日不容聽眾，執事啟聞，有敕聽停講五日，悉移窗戶，四出檐霤。又進給床五十張，猶為迫迮，桄桯摧折日有十數。得人之盛，皆此類焉。旻因捨什物、嚫施，擬立大堂。慮未周用，付庫生長傳付後僧。又於簡靜寺講十地經，堂宇先有五間，慮有迫迮，又於堂前權起五間，合而為一。及至就講，寺內悉滿。斯感化之來，殆非意矣。少與齊人張融、謝眺友善，天下才學通人，莫不致禮。雖居重名，不嘉榮勢，閑處一室。簡通豪右，眾人多恨之。唯吳郡陸倕，博學自居，名位通顯，早崇禮敬，旻亦密相器重。時為太子中庶，儐從到房，旻稱疾不見，倕欣然曰：此誠弟子所望也。人皆推倕之愛名德也，彌重旻之不趣於世。
暨普通之後，先疾連發，彌懷退靜。夜還虎丘，人無知者。時蕭昂出守吳興，欲過山展禮，山主智遷先知以告旻，旻曰：吾山藪病人，無事見貴二千石。昔戴顒隱居北嶺，宋江夏王入山詣之，高臥牖下，不與相見。吾雖德薄，請附戴公之事矣。及蕭至，旻從後門而遁。其年，皇太子遣通事舍人何思澄銜命致禮，贈以几杖、鑪奩、褥席、麈尾、拂扇等。五年，下敕延還，移住開善，使所在備禮發遣，不得循常，以稽天望。於路增劇，未堪山寺，權停莊嚴。因遂彌留，以至大漸，良醫、上藥備于寺內，中使、參侯相望馳道。以大通八年二月一日清旦卒于寺房，春秋六十一。天子悲惜，儲君嗟惋。敕以其月六日窆於鍾山之開善墓所，喪事大小隨由備辦。隱士陳留阮孝緒為著墓誌，弟子智學、慧慶等建立三碑。其二碑，皇太子湘東王並為製文，樹于墓側。徵士何胤著文立於本寺。
初旻嘗樂於禪默，乃依所立義試遍安心，旬日之間遂得入定。問諸禪師，皆云：門戶雖殊，造寂不異。又嘗於講日，謂眾曰：昔彌天釋道安每講，於定坐後，常使都講等為含靈轉經三契，此事久廢。既是前修勝業，欲屈大眾各誦觀世音經一遍。於是合坐欣然，遠近相習。爾後道俗捨物、乞講前誦經，由此始也。時有靈根寺道超比丘，勤學自勵，願明解如旻。夢有人言：僧旻法師，毗婆尸佛已能講說。君始修習，云何可等？但自加功，不患不隨分得解。後大領悟。
旻嘗造彌勒佛并諸供具，朝夕禮謁，乃夢見彌勒佛遣化菩薩送菩提樹與之。菩薩曰：菩提樹者，梁言道場樹也。弟子頗宣其言，旻聞而勗之曰：禮有六夢，正夢唯一，乃是好惡之先徵。故周立占夢之官，後代廢之，正以俗人澆薄，亟多假託。吾前所夢乃心想耳，汝勿傳之。以莊嚴寺門及諸牆宇古製不工，又吳虎丘山西寺朽壞日久，並加繕改，事盡弘麗。旻所造經像，全不封附，須者便給。放生、布施，未嘗倦廢。弟子諮曰：和上所修功德誠多，未始建大齋會，恐福事未圓。旻曰：大齋乃有一時發起之益，吾寡乏人力，難得盡理。又且米菜醬酢、樵水湯灰，踐踏洗炙，傷害微蟲豈有數量？慮有此事，故不敢為也。如復求寄王宮、官府有勢之家，使役雖多，彌難盡意。近識觀之，藉此開悟；智者窺之，有求名之誚。要請法、俗，侵星早到，若不專至，有乖素心，若現斯言，猶涉譏笑。故吾不為也。
旻美言笑，善舉止，吐納膏腴自生，顧眄風飆滿室。凡所施為，不為名利，勤注教勗，形於言晤，先人後己，常若不及。常有餘師言弟子不恭者，旻呼與相見，為設飲食，方便誘喻，遂成善士。生無左道卜筮，不妄罔惑凡人。又不假託奇怪，以誑近識，貴人君子皆景慕焉，營居負販者亦望風而畏敬。聞其名者，偽夫正，鄙夫立。
所著論疏雜集、四聲指歸、詩譜決疑等，百有餘卷流世。
釋法雲，姓周氏，義興陽羡人，晉平西將軍處之七世也。母吳氏，初產在草，見雲氣滿室，因以名之。七歲出家，更名法雲，從師住莊嚴寺，為僧成、玄趣、寶亮弟子。而俊朗英秀，卓絕時世，年十三始就受業，大昌僧宗、莊嚴僧達甚相稱讚。寶亮每曰：我之神明，殊不及也，方將必當棟梁大法矣。齊永明中，僧柔東歸，於道林寺發講。雲諮決累日，詞旨激揚，眾所歎異。年小坐遠，聲問難敘，命置小床，處之於前，共盡往復，由是顯名。與同寺僧旻等年臘、齊名譽。歷採眾師，且經且論，四時遊聽，寒暑不輟。或講前、講末，初夜、後夜，覆述文義。間隙遊習，於路思義，輒不自覺，行過所造。其勤勵專至，類皆如此。曾觀長樂寺法調講論，出而顧曰：振旦天子之都，衣冠之富，動靜威儀勿易為也。前後法師或有詞無義，或有義無詞，或俱有詞義而過無威儀。今日法坐俱已闕矣，皆由習學不優，未應講也！
及年登三十，建武四年夏初，於妙音寺開法華、淨名二經。序正條源，群分名類，學徒海湊，四眾盈堂，僉謂理因言盡，紙卷空存。及至為賓，構擊縱橫，比類紛鯁，機辯若疾風，應變如行雨，當其鋒者罕不心務。賓主咨嗟，朋僚胥悅，時人呼為作幻法師矣。講經之妙，獨步當時。齊中書周顒、瑯琊王融、彭城劉繪、東莞徐孝嗣等一代名貴，並投莫逆之交。孝嗣每日見雲公俊發，自顧缺然。而性靈誠孝，勞於色養，及居母憂，毀瘠過禮，累日不食，殆不勝喪。僧旻謂曰：聖人制禮，賢者俯就，不賢者企及。且毀不滅性，尚出儒宗，況佛有至言：欲報生恩，近則時奉顏儀，使物生悅；遠則啟發菩提，以導神識。又云：恩愛重賊，不可寬放，寬放此者，及所親愛墮於惡道。唯有智者，以方便力善能治制，則惠兼存沒，入諸善趣矣。宜思遠理，使有成津，何可恣情同於細近耶？雲乃割裂哀情，微進飲粥。
永元元年，曾受毗陵郡請，道俗傾家，異端必集。弘振風猷，道被京城，鼓舞知歸，巾褐識反，及梁氏高臨，甚相欽禮。天監二年，敕使長召，出入諸殿，影響弘通之端，贊揚利益之漸。皇高亟延義集，未曾不敕令雲先入。後下詔，令時諸名德，各撰成實義疏。雲乃經論合撰，有四十科，為四十二卷。俄尋究了，又敕於寺三遍敷講，廣請義學充諸堂宇，敕給傳詔車牛、吏力，皆備足焉。至七年，制注大品，朝貴請雲講之，辭疾不赴。帝云：弟子既當今日之位，法師是後來名德，流通無寄，不可不自力為講也。因從之。尋又下詔，禮為家僧，資給優厚。敕為光宅寺主，創立僧制，雅為後則。皇太子留情內外，選請十僧入於玄圃，經於兩夏，不止講經，而亦懸談文外。雲居上首，偏加供施，自從王侯，逮于榮貴，莫不欽敬。至於吉凶慶弔，不避寒暑，時人頗謂之遊俠。而動必弘法，不以此言開懷。
中書郎順陽范軫著神滅論，群僚未詳其理，先以奏聞，有敕令雲答之，以宣示臣下。雲乃遍與朝士書論之，文采雖異，而理義倫通。又與少傅沈約書曰：主上令答神滅論，今遣相呈。夫神妙寂寥，可知而不可說，義經丘而未曉，理涉旦而猶昏。至人凝照有本，襲道赴機，垂審臣下，旨訓周密。孝享之祀既彰，桀懷曾史之慕；三世之言復闡，紂綴波崙之情。豫非草木，誰不歔欷？同挹風猷，共加弘贊也。約答曰：神本不滅，深所服膺，神滅之談良用駭惕。近約法師，殿內亦蒙敕答一本，歡受頂戴，尋覽忘疲。豈徒伏斯外道？可以永離眾魔，孔釋兼弘，於是乎在。實不刊之弘旨，百代之舟航。弟子亦即彼論微，厝疑覈比，展具以呈也。
雲以天監末年欲報施主之恩，於秣陵縣同下里中造寺一所敕以法師建造，可仍以法師為名即禪崗之西山也。郊郭內地，實為爽塏，結宇孤巖，北面城市，懷澗隱嶺，窮人野之致。終日論談，曾無休廢。天監將末，扶南國獻經三部，敕雲譯之，詳決梁梵，皆理明意顯，狀若親承。帝抄諸方等經，撰受菩薩戒法，構等覺道場，請草堂寺慧約法師以為智者，躬受大戒，以自莊嚴。自茲厥後，王侯朝士，法俗傾都。或有年臘過於智者，皆望風奄附，啟受戒法。雲曰：戒終是一，先已同稟。今重受者，誠非所異，有若趣時。於是固執。帝累勸獎，每加說喻，答曰：當先發願。若得相應，然後從受。雲欲發起中表菩提之心，捨己身外嚫施之物，通啟於華林園光華殿，設千僧大會，分此諸物為五種功德。上帝隨喜，警梵從時。鏘金候旭，百和氛氳，眾妓繁會，觀者傾城，莫不稱歎。
普通六年，敕為大僧正，於同泰寺設千僧會，廣集諸寺知事及學行名僧，羯磨拜授，置位羽儀。眾皆見所未聞，得未曾有。爾後雖遘疾時序，而講說無廢，及於扶接登座，弊劇乃止。至御幸同泰，開大涅槃，敕許乘輿上殿，憑几聽講。
及遭父憂，由是疾篤，至于大漸，以大通三年三月二十七日初夜卒于住房，春秋六十有三。二宮悲惜，為之流慟。敕給東園祕器，凡百喪事皆從王府。下敕令葬定林寺側，太子中庶瑯琊王筠為作銘誌。弟子周長胤等有猶子之慕，創造二碑，立于墓所，湘東王蕭繹各為製文。
初雲年在息慈，雅尚經術，於妙法華研精累思，品酌理義，始末照覽。乃往幽巖，獨講斯典，豎石為人，松葉為拂，自唱自導，兼通難解。所以垂名梁代，誠績有聞。而文疏稠疊，前後繁映，致依講誦，有阻恆功。嘗於一寺講散此經，忽感天花狀如飛雪，滿空而下，延于堂內，昇空不墜，訖講方去。有保誌神僧，道超方外，罕有得其情者。與雲互相敬愛，呼為大林法師，每來雲所，輒停住信宿。嘗言：欲解師子吼，請法師為說。即為剖析，誌便彈指讚曰：善哉！微妙，微妙矣！儀同陳郡袁昂云：有常供養僧學雲法華，日夜發願，望得慧解等之。忽夢有異僧曰：雲法師燈明佛時已講此經，那可卒敵也？每於講次，有送錢物乞誦經者，多獲徵應，及得善夢。夷陵縣漁人於網中得經一卷，是泥洹·四法品，末題云：宋元徽二年，王寶勝敬造，奉光宅寺法雲法師以事勘校。時雲年始十歲，名未遠布，寺無光宅，而此品正則初云弘法，次斷魚肉，驗今意行，頗用相符。其有機神變化，人莫敢競其類者。雲得此告，彌深弘演云爾。
釋慧澄，姓蘭氏，番禺高要人。十四出家，依和上道達住隨喜寺。而在性貞苦，立素齋戒，魚肉、葷辛畢世未視。當齊氏之季，百工輟業，澄閉戶禮誦，不修聞達。天監初，建開闡學校，白黑樂求，皆得其志。澄深懷願望，以日為歲。世始廓清，南路猶梗，負笈踟躕，欲前未進，親舊諫曰：何不就饒聚糧貨，待路好通？為爾栖栖，橫生憂苦。澄曰：榮華賄貨，此何見關？日月如電，時不待人耳。於是間行寄託，遂至京室，憩莊嚴寺，仍從僧旻以伸北面。勤苦下帷，專攻一事，且經且律，或數或論。十餘年中，鉤深索隱，猶晦跡下筵，而名聞日遠。桂陽王蕭象聞風欽悅，延請入第，頂禮歸依，求屈講說，親自餐服，遂使遠近投集，聞者斐然。後桂陽出鎮南岳，請與同行，瀟湘道俗重增歸敬，法席繼興，善誘忘倦。
澄以違親歲久，誓暫定省，而番禺四眾向風欽德，迎請重疊，年年轉倍。以普通四年隨使南返，中途危阻，素情無憚，食值飢客，合盤施之，船人更辦，不肯復受。又見單薄，解衣賑之。及至南海，復停隨喜，七眾屯結，其會如林，讚請法施，頻仍累跡。理喻精微，淺深無隱，新舊學望如草偃焉。於斯五載，法利無限。未及旋都，遇疾而卒，春秋五十有二。即大通元年也。
時，復有慧朗、慧略、法生、慧武等，皆從僧旻受學。雖復廣綜諸部，並以成實擅名。朗居貧好學，博達多通，久當師匠，巧於傳述。略聰明俊警，宣講有則，品別支條分籍，甚有嘉譽。生尋訪異聞，博述經論，銓次祕奧，物益奇之。武振揚文義，省約不繁，宣流未廣，蘭摧中葉，年三十餘卒。
釋法令，姓董氏，未詳何人。家遭世禍，因寓建康。少出家，住定林上寺。立操貞堅，廉和寡欲。博覽經論，多所通達。善涅槃、大、小品，尤精法華、阿毗曇心。登師子座，發無畏辯，先標綱要，卻派條流，言約旨遠，馳名京學。兼好禪寂以息攀緣，但多疹瘵，亟為廢替。自責先身執相分別，起諸違害，今受殃咎。因誦大品一部，用祛封滯。清淨調和，隨從梵行，足不下山三十三載。葷辛不食，弊衣畢世。以天監五年卒，春秋六十有九。
時，寺復有慧泰、慧纂，並以學聞。泰剋己修身，篤勤禪智，偏能談授。纂心性清率，不務形骸，貞實抱素，雅有國士之器。
釋智藏，姓顧氏，本名淨藏，吳郡吳人，吳少傅曜之八世也。高祖彭年，司農卿。曾祖淳，錢唐令。祖瑤之，員外郎。父映奉朝請，早亡，其母嘗夢繞吳城一匝，密雲四布而天中開朗，眾星墜地，取而吞之，因而有娠焉。及生藏也，少而聰敏，常懷退讓，果食、衣服爰及威儀，皆新華先讓而處下末，由此擊譽鄉閭，敬而尚重。
年十六，代宋明帝出家，以泰初六年敕住興皇寺，事師上定林寺僧遠、僧祐、天安寺弘宗。藏稟依訓範，敬義弘隆。嘗遇師疾甚，不食多日，藏亦從之。待師進飲，藏還進飲，乃至平復，方從師好。自是戒德堅明，學業通奧，眾所知識超於夷等。當時柔、次二公玄宗蓋世，初從受學，挹酌經論，統辯精理。及其開關延敵，莫能涉其津者。藏洞曉若神，微言每吐，預有比蹤，罔不折伏，於是二僧歎揖，自以弗及之也。齊太尉文憲王公深懷欽悅，爰請安居，常歎相知之晚。
太宰文宣王建立正典，紹隆釋教，將講淨名，選窮上首，乃招集精解二十餘僧探授符策。乃得於藏，年臘最小，獨居末坐，敷述義理，罔或抗衡，道俗翕然，彌崇高譽。先是會稽慎法師志欲宣通妙法，乃請文宣方求講匠。以藏名稱普聞，允當僉屬。遂流連會稽，多歷年祀，服膺鼓篋，寔繫有徒。但以律部未精，重遊京輦，信同瓶喻，有似燈傳。俄而十誦、明了，諸部薄究。未還吳郡，道流生地也，學人裹糧隨之不少。
永元二年，重遊禹穴，居法華山，結眾弘業。及齊德將謝，王室大騷，天地既閉，經籍道廢，遂翻然高舉，欲終焉禹穴。逮有梁革命，大弘正法，皇華繼至，方遊京輦。天子下禮承修，榮貴莫不來敬。聖僧寶誌遷神，窀穸于鍾阜，於墓前建塔，寺名開善，敕藏居之。初藏未受具戒，遇誌於定林上寺，遂推令居前，垂示崇敬之跡，識知德望有歸告之先見矣。
時梁武崇信釋門，宮闕恣其遊踐。主者以負扆南面，域中一人，議以御坐之法唯天子所升，沙門一不霑預。藏聞之，勃然厲色，即入金門，上正殿踞法座，抗聲曰：貧道昔為吳中顧郎，尚不慚御榻，況復迺祖定光金輪釋子也？檀越若殺，貧道即殺，不慮無受生之處。若付在尚方獄中，不妨行道。即拂衣而起。帝遂罷敕，任從前法。斯跨略天子，高岸釋門，皆此類也。
有墅姥者，工相人也，為記吉凶，百不失一。謂藏曰：法師聰辯蓋世，天下流名，但恨年命不長，可至三十一矣。時年二十有九，聞斯促報，講解頓息，竭精修道，發大誓願，足不出門。遂探經藏，得金剛般若，受持讀誦，畢命奉之。至所厄暮年，香湯洗浴，淨室誦經，以待死至。俄而聞空中聲曰：善男子。汝往年三十一者，是報盡期。由般若經力，得倍壽矣。藏後出山，試過前相者，乃大驚起曰：何因尚在世也？前見短壽之相，今了一無，沙門誠不可相矣。藏問：今得至幾？答云：色相骨法，年六十餘。藏曰：五十為命已不為夭，況復過也！乃以由緣告之，相者欣服。竟以畢年辭世，終如相言。於是江左道俗競誦此經，多有徵應。乃至于今，日有光大，感通屢結。
逮梁大同中，敬重三寶，利動昏心，澆波之儔肆情下達，僧正憲網無施於過門。帝欲自御僧官，維任法侶，敕主書遍令許者署名，于時盛哲無敢抗者，匿然投筆。後以疏聞藏，藏以筆橫轢之，告曰：佛法大海非俗人所知。帝覽之，不以介意。斯亦拒懷略萬乘，季代一人。而帝意彌盛，事將施行於世，雖藏後未同，而敕已先被。
晚於華光殿設會，眾僧大集，後藏方至，帝曰：比見僧尼多未誦習，白衣僧正不解科條。俗法治之，傷於過重。弟子暇日欲自為白衣僧正，亦依律立法。此雖是法師之事，然佛亦復付囑國王。向來與諸僧共論，咸言不異，法師意旨如何？藏曰：陛下欲自臨僧事，光顯正法。但僧尼多不如律，所願垂慈矜恕，此事為後。帝曰：弟子此意豈欲苦眾僧耶？正謂俗愚過重，自可依律定之。法師乃令矜恕，此意何在？答曰：陛下誠欲降重從輕，但末代眾僧難皆如律，故敢乞矜恕。帝曰：請問諸僧犯罪，佛法應治之不？答曰：竊以佛理深遠，教有出沒，意謂亦治不治。帝曰：惟見付囑國王治之，何處有不治之說？答曰：調達親是其事，如來置之不治。帝曰：法師意謂調達何人？答曰：調達乃誠不可測。夫示跡正欲顯教，若不可不治，聖人何容示此？若一向治之，則眾僧不立。一向不治，亦復不立。帝動容，追停前敕。諸僧震懼，相率啟請，帝曰：藏法師是大丈夫心，謂是則道是，言非則道非。致詞宏大，不以形命相累。諸法師非大丈夫，意實不同，言則不異。弟子向與藏法師碩諍，而諸法師默然無見助者，豈非意在不同耳？事遂獲寢。
藏出告諸徒屬曰：國王欲以佛法為己任，乃是大士用心。然衣冠一家，子弟十數，未必稱意。況復眾僧五方混雜，未易辯明，正須去其甚泰耳。且如來戒律布在世間，若能遵用，足相綱理。僧正非但無益，為損弘多。常欲勸令罷之，豈容贊成此事？或曰：理極如此。當萬乘之怒，何能夷然？藏笑曰：此實可畏。但吾年老，縱復荷旨附會，終不長生。然死本所不惜，故安之耳。後法雲謂眾曰：帝於義理之中，未能相謝。一日之事，真可愧服。
不久，敕於彭城寺講成實，聽侶千餘，皆一時翹秀，學觀榮之。又敕於慧輪殿講波若經，別敕大德三十人預座。藏開釋發趣，各有清拔，皆著私記，擬後傳習。天監末年春，捨身大懺，招集道俗，并自講金剛般若以為極悔。惟留衣缽，餘者傾盡，一無遺餘。陳郡謝幾卿指掛衣竹戲曰：猶留此物，尚有意耶？藏曰：身猶未滅，意何由盡。而尚懷靖處，託意山林。
還居開善，因不履世。時或敕會，乃上啟辭曰：夙昔顧省，心惑不調。欲依佛一語，於空閑自制。而從緣流二十餘載，在乎少壯，故可推斥。今既老病，身心俱減。若復退一毫，便不堪自課。故願言靜處，少自營衛。非敢傲世求名，非欲從閑自誕。是常人近情，懼前逕之已迫耳。帝手敕喻曰：求空自閑，依空入慧，高蹈養神，實是勝樂。不違三乘，亦以隨喜，惟別之際，能無悵然？岐路贈言，古人所重。猶勸法師，行無礙心，大悲為首，方便利益，隨時用舍，不宜頓杜。以隔礙心，行菩薩道，無有是處。敕往反頻仍久之，然持操不改。
帝將受菩薩戒，敕僧正牒老宿德望。時，超正略牒法深、慧約、智藏三人，而帝意在於智者，仍取之矣。皇太子尤相敬接，將致北面之禮，肅恭虔往。朱輪徐動，鳴笳啟路，降尊下禮，就而謁之，從遵戒範，永為師傅。又請於寺講大涅槃，親臨幄坐，爰命諮質。朝賢時彥，道俗盈堂，法筵之盛未之前聞。又於北閣更延談論，皆歎曰：陪預勝席，未曾有也。
藏任吹虛舟，真行平等，毀譽不動，榮利未干。宴坐空閑，毅然山立，雖神宇凝隔，風韻清高。其應物也，汲汲然如有不足，可謂望儼即溫，君子之變者矣。自現處巖岫，晦形人世，又於寺外山曲別立頭陀之舍六所，並是茅茨容膝而已。皇太子聞而遊覽，各賦詩而返，其後章云：非曰樂逸遊，意欲識箕潁。藏結心世表，常行懺悔，每於六時翹仰靈相，口云：理味深玄，淺思斟酌，自抱疑礙，恐乖聖意多僻。因而懇惻，詞淚俱發。
嘗宿靈曜寺，夜行暫用心，見有金光照曜，一室洞明。人問其故，答曰：此中奇妙未可得言。是旦遘疾，至于大漸，帝及儲君中使相望，四部白黑日夜參候。敕為建齊，手製願文，并繼以醫藥。而天子不整，唯增不降。臨終，詞色詳正，遺言唯在弘法。以普通三年九月十日卒于寺房，春秋六十有五。敕葬獨龍之山，赴送盈道，同為建碑，墳所寺內各一，新安太守蕭機製文，湘東王繹製銘，太子中庶子陳郡殷鈞為立墓誌。
初藏常夢見金粟如來入室共談，執二麈尾，其一寶裝，其一者素，留素者與藏。又徵士廬江何胤，居吳郡虎丘，遇一神僧捉一函書，云：有人來寄。語頃失之。及開函視，全不識其文詞。後訪魏僧，云：是大莊嚴論中間兩紙也。時人咸謂藏之所致。又彭城劉混之罪當從戮，藏時處後堂，為帝述四等義，外奏聞之，帝曰：今為國事不得道，四等義如何？藏曰：言行乘機也。今機發而不中，失在何人？四等之舉義非徒設。帝遂捨而不問，竟以獲免。劉氏終亦不委斯由。其潛濟益被率多如此。凡講大、小品、涅槃、般若、法華、十地、金光明、成實、百論、阿毗曇心等，各著義疏行世。
釋慧超，姓廉氏，趙郡陽平人。中原喪亂，避難於鍾離之朝哥縣焉。初生之夕，神光照室。幼而簡靜寡欲，已有成人之符也。八歲出家，從臨番縣建安寺沙門慧通。通素無業術，立行專樸。超直心祇順，奉敬無怠。而外聽諸講，勤精學業，時遇風雨艱辛，泥路擁塞，不以為辭。嘗寓坐，有胡僧，蓋不測之人也，一見嗟異曰：斯人若不為五眾之傑，則為八州刺史。兼敘神光之瑞，如符契焉。遂廣採經部，及以數論，並盡其深義，朗若貫珠。名僧勝集，稠人廣坐，紛綸飛伏，雍容摸揩，故早為帛，挹其高軌。後南遊江左，住南澗寺，僧宗見而善之，受涅槃等經，開柘條緒，略通幽致。歷閱眾師，多所參涉，偏以無量壽命家。吏部謝籥每稱之曰：君子哉！若人也。又善用俳諧，尤能草隸，兼習朱、許，又工占相。
齊曆告終，梁祚伊始，超現疾新林，情存拯溺，信次之間，聲馳日下。尋有別敕，乃授僧正。戒德內修，威儀外潔。凡在緇侶，咸稟成訓。天子給傳詔羊車局足、健步衣服等供。自聲教所被，五部憲章咸稟風則。帝以般若之義，真諦所宗，偏令化導，故諮質鋒起，懸辯若流。又經聚徒都治，講菩提心義。論談之暇，夜分未寢，忽見大力善神，形甚都麗，既而言曰：當率集同緣，共來餐受。不言姓字，於此告辭。及就講之辰，倏然滿坐，容貌瑰異，莫有識者，竟席便散。其感跡徵異為若此也。加以性好山水，亟果幽尋，而翼從之聲聞于數里，山人怪視，唯見超身，射獵之徒莫不自息。
天監年中，帝請為家僧，禮問殊積。初戒典東流，人各傳受，所見偏執，妙法猶漏。皇明御宇，掇採群經，圓壇更造，文義斯搆，事類因果於此載明。有詔令超受菩薩戒，恭惟頂禮，如法勤修。上復齋居宣室，夢其勤行戒品，面申讚悅，時共延美。而超鳴謙蹈禮，好靜篤學，從之遊處未覿慍喜之儀。加以形過八尺，腰帶十圍，雍容高步，當時譽顯。帝又請於惠輪殿講淨名經，上臨聽覽。未啟莊嚴寺，園接連南澗，因搆起重房，若鱗相及，飛閣穹隆，高籠雲霧。通碧池以養魚蓮，構青山以拪羽族。列植竹果，四面成陰。木禽石獸交橫入出，又羅列童侍，雅勝王侯。剖決眾情，一時高望。在位二十餘年，晚以陵谷互遷，世相難恃，因自解免，閉房養素。以普通七年五月十六日遷神於寺房。行路殞涕，學徒奔赴，凡厥喪事出皆天府。門人追思德澤，乃為立碑，湘東王繹、陳郡謝幾卿各為製文，俱鐫墓所。
釋慧約，字德素，姓婁，東陽烏場人也。祖世蟬聯東南冠族，有占其塋墓者云：後世當有苦行得道者為帝王師焉。母劉氏夢長人擎金像令吞之，又見紫光繞身，因而有孕，便覺精神爽發，思理明悟。及誕載之日，光香充滿，身白如雪，時俗因名為靈粲。故風鑒貞簡，神志凝靜。撫塵之歲，有異凡童，惟聚沙為佛塔，疊石為高座。七歲便求入學，即誦孝經、論語，乃至史傳，披文見意。宅南有果園，鄰童競採，常以為患，乃捨己所得，空拳而返。
鄉土以蠶桑為業，常懷悲惻，由是不服縑纊。季父憙畋獵，化終不改。常嘆曰：飛走之類去人甚遠，好生惡死，此情何別？乃絕羶腥。叔父遂避於他里，恣行勦戮。夢赤衣使者手持矛戟謂曰：汝終日殺生，菩薩教化又不能止，促來就死。驚覺汗流，詰旦便毀諸獵具，深改前咎。約復至常所獵處，見麋鹿數十頭騰倚隨之，若有愧謝者。所居僻左，不嘗見寺，世崇黃、老，未聞佛法。而宿習冥感，心存離俗。忽值一僧訪以至教，彼乃舉手東指云：剡中佛事甚盛。因乃不見，方悟神人。至年十二始遊于剡，遍禮塔廟，肆意山川，遠會素心，多究經典，故東境謠曰：少達妙理婁居士。
宋泰始四年，於上虞東山寺辭親翦落，時年十七，事南林寺沙門慧靜。靜於宋代僧望之首，律行總持，為特進顏延年、司空何尚之所重。又隨靜住剡之梵居寺，服勤就養，年踰一紀。及靜之云亡，盡心喪之禮。服闋之後，卻粒巖拪，餌以松朮，蠲疾延華，深有成益。
齊竟陵王作鎮禹穴，聞約風德，雅相嘆屬。時有釋智秀、曇纖、慧次等，並名重當鋒，同集王坐。約既後至，年夏未隆，王便斂躬盡敬。眾咸懷不悅之色，王曰：此上人方為釋門領袖，豈今日而相待耶？故其少為貴勝所崇也如此。齊中書郎汝南周顒為剡令，欽服道素，側席加禮，於鍾山雷次宗舊館造草堂寺，屈知寺任。此寺結宇山椒，疏壤幽岫，雖邑居非遠，而蕭條物外。既冥賞素誠，便有終焉之託。顒嘆曰：山茨約主，清虛滿世。齊太宰文簡公褚淵、太尉文憲公王儉，佐命一期，功高百代，欽風味道，共弘法教。淵嘗請講淨名、勝鬘，儉亦請開法花、大品。淵遇疾，晝寢，見胡僧云：菩薩當至，尋有道人來者是也。俄而約造焉，遂豁然病愈，即請受五戒。
齊給事中婁幼瑜，少有學術，約之族祖也，每見輒趣為禮，或問：此乃君族下班，何乃恭耶？瑜曰：菩薩出世方師於天下，豈老夫敬致而已？時人未喻此旨，惟王文憲深以為然。且約孝通冥感，思歸遄返，而二親喪亡，並及臨訣，孺慕嬰號，不交人世，積時停鄉以開慈道。後還都，又住草堂。少傅沈約，隆昌中外任，攜與同行。在郡惟以靜漠自娛，禪誦為樂。異香入室，猛獸馴階。常入金華山採桔，或停赤松澗遊止。
時逢宿火，乍屬神光，程異不思，故略其事。有道士丁德靜於館暴亡，傳云山精所弊，乃要大治祭酒居之。妖猶充斥，長山令徐伯超立議，請約移居，曾未浹旬，而神魅弭息。後晝臥，見二青衣女子從澗水出禮悔云：夙障深重，墮此水精，晝夜煩㤕。即求授戒。自爾災怪永絕。
及沈侯罷郡，相攜出都，還住本寺，恭事勤肅，禮敬彌隆；文章往復，相繼晷漏。以沈詞藻之盛，秀出當時，臨官蒞職必同居府舍，率意往來，未嘗以朱門蓬戶為隔。齊建武中，謂沈曰：貧道昔為王、褚二公供養，遂居令僕之省。檀越為之，當復入地矣。天監元年，沈為尚書僕射，啟敕請入省住，十一年臨丹陽尹。無何而歎，有憂生之嗟，報曰：檀越福報已盡，貧道未得滅度。詞旨悽然。俄而沈殞。故其預契未然皆此類也。
既而留心方等研精九部，皆蕰匱胸襟，陶鎣懷抱。顯說弘通，當仁不讓，劬勞汲引，隆益群品。皇帝斲彫反璞，信無為道，發菩提心，搆重雲殿。以戒業精微，功德淵廣，既為萬善之本，實亦眾行所先。譬巨海百川之長，若須彌群山之最。三果四向緣此以成，十力三明因茲而立。帝乃博採經教，撰立戒品，條章畢舉，儀式具陳。制造圓壇，用明果極。以為道資人弘，理無虛授；事藉躬親，民信乃立。且帝皇師臣，大聖師友，遂古以來，斯道無墜農、軒、周孔憲章仁義。況理越天人之外，義超名器之表？以約德高人世，道被幽冥，允膺闍梨之尊，屬當智者之號。逡巡退讓，情在固執。慇懃勸請，辭不獲命。
天監十一年，始敕引見，事協心期，道存目擊，自爾去來禁省，禮供優給。至十八年己亥四月八日，天子發弘誓心，受菩薩戒。乃幸等覺殿，降彫玉輦，屈萬乘之尊，申在三之敬。暫屏袞服，恭受田衣。宣度淨儀，曲躬誠肅。于時日月貞華，天地融朗，大赦天下，率土同慶。自是入見，別施漆榻，上先作禮，然後就坐。皇儲以下，爰至王姬，道俗士庶咸希度脫，弟子著籍者凡四萬八千人。
嘗授戒時，有一乾鵲歷階而昇，狀若餐受。至說戒畢，然後飛騰。又嘗述戒，有二孔雀驅斥不去，敕乃聽上，徐行至壇，俛頸聽法。上曰：此鳥必欲滅度，別受餘果。矜其至誠，更為說法。後數日，二鳥無何同化。又敕授戒，夜夢從草堂寺以綿罽席路，直至臺門，自坐禪床，去地數丈，天人圍遶，為眾說法。以事而詳，等黃帝之夢往華胥，同目連之神登兜率。至人行止孰難議之，而愛悅閑靜，祥華虛室，寺側依棲，咸生慈道。故使麇麚群於兕虎，鳧鶩狎於鷹鸇。飛走騰伏，自相馴擾。非夫仁澤潛化，孰能如此者？。後靜居閑室，忽有野媼齎書數卷置經案上，無言而出，并持異樹自植於庭云：青庭樹也。約曰：此書美也，不我俟看。如其惡也，亦不勞視經。七日，又見一叟請書而退，此樹葉綠花紅，扶疏尚在。又感異鳥身赤尾長，形如翡翠，相隨棲息，出入樹間。
中大通四年，夢見舊宅，白壁朱門，赫然壯麗，仍發願造寺，詔乃號為本生焉。大同一年，又敕改所居竹山里為智者里。縉雲舊壤傳芳圖諜，山川靈異擅奇函夏，福地仙鄉此焉攸立。而約飯餌松朮三十餘年，布艾為衣過七十載。鳴謙立操，擅望當時。乃以大同元年八月使人伐門外樹枝曰：輿駕當來，勿令妨路。人未之測。至九月六日現疾，北首右脅而臥，神識恬愉，了無痛㤕。謂弟子曰：我夢四部大眾幡花羅列空中，迎我凌雲而去。福報當訖。至十六日，敕遣舍人徐儼參疾。答云：今夜當去。至五更二唱，異香滿室，左右肅然。乃曰：夫生有死，自然恆數。勤修念慧，勿起亂想。言畢合掌，便入涅槃。春秋八十有四，六十三夏。天子臨訣悲慟，僚宰輟聽覽者二旬有一。其月二十九日，於獨龍山寶誌墓左殯之。
初約臥疾，見一老公執錫來入。及遷化日，諸僧咸卜寺之東巖，帝乃改葬獨龍。抑其前見之叟，則誌公相迎者乎？又臨終夜，所乘青牛忽然鳴吼，淚下交流。至葬日，敕使牽從部伍，發寺至山，吼淚不息。又建塔之始，白鶴一雙繞墳鳴淚，聲其哀婉。葬後三日，欻然永逝。下敕豎碑墓左，詔王筠為文。
釋曇鸞，未詳其氏。雁門人。家近五臺山，神跡靈怪逸于民聽。時未志學，便往尋焉。備覿遺蹤，心神歡悅，便即出家。內外經籍具陶文理，而於四論、佛性彌所窮研。讀大集經，恨其詞義深密，難以開悟，因而注解。文言過半，便感氣疾，權停筆功，周行醫療。
行至汾川秦陵故墟，入城東門，上望青宵，忽見天門洞開，六欲階位上下重複，歷然齊睹，由斯疾瘉。欲繼前作，顧而言曰：命惟危脆，不定其常。本草諸經具明正治，長年神仙往往間出，心願所指，修習斯法。果剋既已，方崇佛教，不亦善乎？承江南陶隱居者，方術所歸，廣博弘贍，海內宗重，遂往從之。
既達梁朝，時大通中也，乃通名云：北國虜僧曇鸞故來奉謁。時所司疑為細作，推勘無有異詞，以事奏聞，帝曰：斯非覘國者，可引入重雲殿，仍從千迷道。帝先於殿隅卻坐繩床，衣以袈裟，覆以納帽。鸞至殿前顧望，無承對者。見有施張高座，上安几拂，正在殿中，旁無餘座，徑往昇之，豎佛性義，三命帝曰：大檀越，佛性義深，略已標敘，有疑賜問。帝卻納帽，便以數關往復。因曰：今日向晚，明須相見。鸞從座下仍前直出，詰曲重沓二十餘門，一無錯誤。帝極嘆訝曰：此千迷道，從來舊侍往還疑阻。如何一度遂乃無迷？
明旦，引入太極殿，帝降階禮接，問所由來。鸞曰：欲學佛法，限年命促減，故來遠造陶隱居求諸仙術。帝曰：此傲世遁隱者，比屢徵不就，任往造之。鸞尋致書通問，陶乃答曰：去月耳聞音聲，茲辰明受文字。將由頂禮歲積，故使真應來儀。正爾整拂藤蒲，具陳花水，端襟斂思，佇耹警錫也。及屆山所，接對欣然，便以仙經十卷用酬遠意。
還至浙江，有鮑郎子神者，一鼓涌浪，七日便止。正值波初，無由得度。鸞便往廟所，以情祈告，必如所請，當為起廟。須臾，神即見形，狀如二十，來告鸞曰：若欲度者，明旦當得，願不食言。及至明晨，濤猶鼓怒，纔入船裡，帖然安靜。依期達帝，具述由緣，有敕為江神更起靈廟，因即辭還魏境，欲往名山依方修治。行至洛下，逢中國三藏菩提留支，鸞往啟曰：佛法中，頗有長生不死法，勝此土仙經者乎？留支唾地曰：是何言歟？非相比也。此方何處有長生法？縱得長年少時不死。終更輪迴三有耳。即以觀經授之曰：此大仙方，依之修行，當得解脫生死。鸞尋頂受，所齎仙方並火焚之。自行化他，流靡弘廣。魏主重之，號為神鸞焉。下敕令住并州大寺。晚復移住汾州北山石壁玄中寺，時往介山之陰，聚徒蒸業，今號鸞公巖是也。
以魏興和四年因疾卒于平遙山寺，春秋六十有七。臨至終日，幡花幢蓋，高映院宇，香氣蓬勃，音聲繁鬧。預登寺者並同矚之，以事上聞，敕乃葬于汾西泰陵文谷，營建㙛塔，并為立碑，今並存焉。
然鸞神宇高遠機變無方，言晤不思，動與事會，調心練氣，對病識緣。名滿魏都，用為方軌，因出調氣論，又著作王邵隨文注之。又撰禮淨土十二偈、續龍樹偈後，又撰安樂集兩卷等，廣流於世，仍自號為有魏玄簡大士云。
釋慧韶，姓陳氏，本穎川太丘之後，避亂居于丹陽之田里焉。性恬虛寡，嗜慾，沈毅少言。童幼早孤，依兄而長，悌友之至聞於閭閻。十二，厭世出家，具戒便遊京楊，聽莊嚴旻公講釋成論，纔得兩遍，記注略盡，謂同學慧峰曰：吾沐道日少，便知旨趣，斯何故耶？將非所聞義淺為是善教使然乎？乃試聽開善藏法師講，遂覺理與言玄，便盡心鑽仰。當夕感夢往開善寺採得李子數斛，撮欲噉之，先得枝葉。覺而悟曰：吾正應從學，必踐深極矣。
尋爾藏公遷化，有龍光寺綽公繼踵傳業，便迴聽焉。既闕論本，制不許住。惟有一帔，又屬嚴冬，便撤之，用充寫論，忍寒連噤，方得預聽文義。兼善獨見之明卓高眾表，辯滅諦為本有，用麤細而折心，時以為穿鑿有神思也。
梁武陵王出鎮庸蜀，聞彼多參義學，必須碩解弘望方可開宣。眾議薦舉，皆不合意，王曰：憶往年法集，有傖僧韶法師者，乃堪此選耳。若得同行，想能振起邊服。便邀之至蜀，於諸寺講論開道如川流。當於龍淵寺披講將訖，靜坐房中，感見一神，青衣帢服，致敬曰：願法師常在此弘法，當相擁衛。言訖而隱。遂接席數遍，清悟繁結。昔在楊都，嘗苦氣疾，綴慮恆動。及至蜀講，眾病皆除，識者以為寺神之所護矣。于時成都法席恆並置三四，法鼓齊振，競敞玄門，而韶聽徒濟濟，莫斯為盛。又率諸聽侶諷誦涅槃、大品，人各一卷，合而成部，年恆數集，倫次誦之。如有謬忘及講聽眠失者，皆代受罰。對眾謝曰：斯則訓導不明耳，故身令獎物。其勤至若此。
武陵布政於蜀，每述大乘及三藏等論，沙門寶彖、保該、智空等並後進峰岫，參預撰集。勒卷既成，王賜錢十萬，即於龍淵寺分贍學徒。頻教令掌僧都，苦辭不受。性不乘騎，雖貴勝請講，逢值泥雨，輒自策杖戴笠，履芒屩而赴會焉。少而齋潔，不涉珍羞。後遇時患，藥雜豬脂，拒而不服，非時漿飲，故絕生常。候病者仰觀，顏色怡悅，禮誦不替，當似微差，乃告曰：吾今無處不痛，如壞車行路，常欲摧折，但自強耳。恨所營尊像未就，吾將去矣。遺屬道俗憑為莊嚴，便洗浴、剃髮、剪爪、禮拜、嗽口，坐于龍淵寺摩訶堂中，奄然而卒，春秋五十有四。即天監七年七月三日也。
時，成都民應始豐者，因病氣絕，而心上煴，五日方醒，云：被攝至閻王所，聞處分云：迎韶法師。須臾便至。王下殿合掌頂禮，更無言說，惟畫文書作大政之字。韶便出外坐於曠路樹下，見一少童以漆柳箕擎生袈裟令韶著之，有數十僧來迎，豐惟識智、慈二禪師。幡花列道，騰飛而去。
又當終夕，有安浦寺尼久病悶絕，及後醒云：送韶法師及五百僧登七寶梯，到天宮殿講堂中，其地如水精，床席華整，亦有麈尾几案，蓮華滿地。韶就座談說，少時便起，送別者令歸。其生滅冥祥感見類此。
釋慧皎，未詳氏族，會稽上虞人。學通內外博訓經律。住嘉祥寺，春夏弘法，秋冬著述，撰涅槃義疏十卷及梵網經疏行世。又以唱公所撰名僧頗多浮沈，回遂開例成廣，著高僧傳一十四卷。其序略云：前之作者或嫌以繁廣，刪減其事，而抗跡之奇多所遺削，謂出家之士處國賓王，不應勵然自遠，高蹈獨絕，尋辭榮棄愛，本以異俗為賢。若此而不論，竟何所紀？又云：自前代所撰多曰名僧，然名者，本實之賓也。若實行潛光，則高而不名。若寡德適時，則名而不高。名而不高本非所紀，高而不名則備今錄。故省名音，代以高字。傳成，通國傳之，實為龜鏡，文義明約，即世崇重。後不知所終。
江表多有裴子野高僧傳一帙十卷，文極省約，極通鑒，故其差少。
釋道辯，姓田氏，范陽人。有別記云：著納擎錫，入於母胎，因而生焉。天性疏朗，才術高世。雖曰耳聾，及對孝文，不爽帝旨，由是榮觀顯美，遠近欽茲。剖定邪正，開釋封滯，是所長也。初住北臺，後隨南遷道光。河洛魏國有經，號大法尊王八十餘卷，盛行於世。辯執讀，知偽，集而焚之。將欲廣注眾經，用通釋典，筆置㕔架，鳥遂銜飛。見此異徵，便寢斯作，伹注維摩、勝鬘、金剛般若、小乘義章六卷、大乘義五十章及申玄照等行世。
有弟子曇永、亡名二人。永潛遁自守，隱黃龍山，撰搜神論，隱士儀式。名文筆雄健，負才傲俗。辯杖之，而徙於黃龍，初無恨想，而晨夕遙禮云。
釋道登，姓苪，東莞人。聰警異倫，殊有信力。聞徐州有僧藥者，雅明經論，挾策從之，研綜涅槃、法花、勝鬘。後從僧淵學究成論，年造知命，譽動魏都，北土宗之，累信徵請。登問同學法度曰：此請可乎？度曰：此國道學如林，師匠百數，何世無行藏？何時無通塞？十方含靈皆應度脫，何容盡期？南國相勸行矣。如慧遠拂衣廬阜，曇諦絕跡昆山，彭城劉遺民辭事就閑，斯並自是一方，何必盡命虛想巖穴，遠追巢許？縱復如此終不離小乘之機。豈欲使人在我先，道不益世者哉？隨方適化，為物津梁，不亦快乎？登即受請，度亦隨行，及到洛陽，君臣僧尼莫不賓禮。魏主邀登昆季策授榮爵，以其本姓不華，改芮為耐，講說之盛四時不輟。
未趣恆岳以息浮競，學侶追隨，相仍山舍，不免談授，遂終于報德寺焉。春秋八十有五。即魏景明年也。
釋僧密，未詳氏族，樂安人。曾未勝衣，便從翦落。幼而易悟，情解過人。年至十六，學友如林，更相開導，有聞鄉黨。將欲廣開視聽，師弗之許也。因爾潛遁出寺，從道明沙門受業，一二年中，聲華負海。秦始之初，濟江住莊嚴寺，器望凝練，風儀峻雅，五眾宗推，七貴敬異。深沈詳正，不以利害嬰心。雖復同居眾內，未有測其量者。時人以方法汰，頗謂確言。累居南面，徒眾甚盛。無經不講，專以成實繕奇，負氣高論，少所推下。下才在事，未能賞重，潛相讒構於竟陵王。密不敘濁清，任其書罪，乃啟擯准南，學士隨者三十餘人，相仍講化。天監四年卒于江北，春秋七十三矣。
釋曇准，姓弘，魏郡湯陰人。住昌樂王寺，出家從智誕法師受業，鑽研之勤，眾皆弗及。處靜味道，無風塵之志。善涅槃、法華，聞諸伊洛。閑居遊思，不交世務。承齊竟陵王廣延勝道，盛興講說，遂南度，止湘宮寺，處處採聽，隨席談論，雖逢塗阻，未曾告勞。次公嘆曰：此北道人非直美容止，善言笑，烈亮恢廓，雅有器度。至於言論，深有情致。齊臨川王蕭映、長沙王蕭晃厚相欽禮。廬江何點、彭城劉繒並到房接足，伸其戒誥。講揚相繼，成其業者二百餘人。以天監十四年卒，春秋七十有七。
時寺復有智深比丘，聰慧博識，經論有功，天子王侯多所賓接。性好直言，無所推屑，每商略撿洗，物不有平，由是坎壈，弘宣阻少。
釋道超，姓陸，吳郡吳人，吳丞相敬風之六世也。祖昭，尚書金部。父遵，散騎侍郎。超少以勤篤知名，與同縣慧安早投莫逆，俱遊上京，共契請業。時旻法師住靈基寺，值旻東講，因共聽沙門法珍成論，至滅諦，初聞三心滅無先後，超曰：斯之言悟，非吾師也。見旻解冠一方，海內諮仰，輟寢忘味，以夜係晝。伹性楄躁銳，不顧功少，願望已多，每打髀嘆曰：為爾漠漠，生肇笑人。又聞龍光寺僧整始就講說，彌復勇歎曰：乃可無七尺，何事在於人後？惆悵疚心，累日廢業。因自懺悔，求諸佛菩薩，乞加威神，令其慧悟如僧旻也。。
遂勤劬苦至。有頃洞澈，終日熙怡，獨語獨笑，每言：無價寶珠，我今已得。雍容高步，負氣陵俗，白黑改觀，名架當時。及至講說，解析疑伏，每無遺隱。若復為賓，雅伏意氣，求相擊杭，若遇機臨，無不應躡。同寺僧道賁，年齒小大，亦微向學方，而性多怠惰，未能剋己，橫相陵罵。超亦盱衡嘯嗷，未之數也。他日賁曰：我之與卿，誰相優劣：超曰：若論年臘，請以相寄。胸臆之量未論先後。時為直言。
自超處獨房，屏絕賓倖，內外墳典常擁膝前，而手不釋卷。加以塵埃滿屋，蟋蟀鳴壁。中書郎吳郡張率謂曰：蟲鳴聒耳，塵土埋膝，安能對此而無忤耶？答曰：時聞此聲，足代簫管。塵隨風來，我未暇掃。致忤名賓，為愧多矣。時人高其放達。年三十六，以天監初卒。
有慧安道人，住湘宮寺，探玄析奧，甚有精理，年三十二卒于住寺。時以盛年俱卒，楊輦同哀。
釋僧喬，姓華氏，吳興東遷人。出家住龍光寺，聞僧旻說前修立義有諸同異，則忘寢息，志欲稟受。又聽其語論轉捷，則撫掌累嘆，思與偕也。隆昌之世，法筵轉少，仍與同寺僧整、寶淵、慧濟、慧紹等請旻移住，於是終晨竟夜，一心諮求。布被禦冬，單蔣藉體。饘粥糊口，茹菜充飢。而未曾以貧寒變節，但自勤勵，維日不足。研精奧粹，理悟深明，三四年間，經論通達。
後旻還莊嚴，龍光慧生問曰：諸少相攜，並得成器，其間勝負可得聞耶？
旻曰：喬公儒雅清虛，履今用古，卷舒文義，優遊教理，鉤深致遠，善能讎挍，廉而未講，莫與爭先，此乃遺法之所寄也。整公精勤經論，博綜有敘，同其業者重其情性。淵公不無神明，而心性偏激，亟違禮度；久從異集，無以測其多少。濟公神識清審，經素有功，論文未熟，由其體羸，不堪辛苦故耳。且於義理足以明道，志行足以厲俗。紹公情性和理，篤有志行，貧而有累，學不得恆，向無妨礙，不患不成美器。
自喬學之成也，不修世務，不附名聞；閉門靜處，坐無雜客；澄懷潛悟，獨得而已。年三十六，天監初卒。
生，本住湘州，學明經數，頻御法座。少秉高操，慕安汰之風規，而弊衣蔬食，終身不改。美風姿，善草隸。整，住襄陽，未遊夏首，道化大行。濟，番禺人，未還嶺表，德被南越，文義風宣有廣被焉。並天監中卒。
釋慧開，姓袁氏，吳郡海鹽人。初出家為宣武寺寵公弟子，仍從學阿毗曇及成實論。建武之中，遊學止京，住道林寺，歷聽藏、旻二公經論。後移住彭城，學無時習，經耳不忘。多從酒謔，博弈自娛，而值造次之機，闕無對辯，人間席上訥其詞也。後忽割略前習，專攻名教，處眾演散，咸慶新聞。及至解名折理，應變無窮，雖逢勍敵巧談，罕有折其角者。講席基連，學人影赴，遂使名稱普聞，眾所知識。陳郡謝惠雅相欽賞，出守豫章，迎請講說，厚加嚫遺，還未達都，分散已盡。彭城劉業出守晉安，知居處屢空，餉錢一萬，即贍寒餒，不終一日。開立性虛蕩，不畜貲財，皆此之類也。而情在疏率，不事形儀，衣裳塵滓未曾舉意洗濯，周旋有不耐者，皆代其解澣。寒則披絮待成，夏則隱席至燥。以天監六年卒，春秋三十有九。
同寺有曇俊者以遊學顯名，通貫眾經，兼勤禮誦，風素一概，寒暑彌盛。侍中王慈昆季、司徒長史江革友于。並與之朋遊焉。
釋明徹，姓夏，吳郡錢唐人。六歲喪父，仍願出家。住上虞王園寺，學無師友，從心自斷，每見勝事，未曾不留心諦視。遇客讀釋道安傳云，聞安少孤，為外兄所養，便歔欷嗚咽，良久乃止。他日，借傳究尋，見安弘法之美，因撫膝嘆曰：人生居世，復那可不爾乎？自是專務道學，功不棄日。嘗與同學數輩住師後房，房本朽故，忽遭飄風吹屋，欹斜欲倒。師行不在，無物支持，眾人皆走，徹習業如故。會稽孔廣聞之，嘆曰：孺子風素殊佳，當成名器。時倫因事推伏，馳名東越。
齊永明十年，竟陵王請沙門僧祐，三吳講律，中塗相遇，雖則年齒懸殊，情同莫逆，徹因從祐受學十誦。隨出楊都，住建初寺，自謂律為繩墨，憲章儀體，仍遍研四部，挍其興廢，當時律辯莫有能折。建武之中，移業經論，歷採眾師，備嘗深義。以旻法師摽正經論，妙會機神，譚思通微，易鉤深奧，乃從其成業。齊太傅蕭穎深相欽屬，及領荊州，攜遊七澤，請於內第開講淨名。每日諸經文句既是應機所說，或有委曲深微，或復伹拘名字，先來英舊，人各厝情，謬當今日，望此玄宗，遠無髣髴，深懷愧惻，時咸重其謙退。及蕭氏將薨，贈別麈尾軟几，徹以遺命所留，憑撫以盡其壽。天監之初始返都邑，又從旻受業。少長祈請，常為覆述。究博深文，洞明奧旨。盤根交結，了無遺滯。遠樹名聞，徵屈重疊，乍經乍論，四時不輟，聽受之眾不遠雲集。武帝欽待，不次長名，進于內殿，家僧資給，歲序無爽。帝以律明八萬，條章富博，願撮聚簡要，以類相從。
天監末年，敕入華林園，於寶雲僧省專功抄撰，辭不獲免。每侍御筵，對揚奧密，皇儲賞接，特加恆禮，故使二宮周供，寒暑優洽，當時名輩並蒙殊致，未有恩渥如此之隆。以其鳩聚將成，忽遘疾沈積於壽光殿。移還本寺，天子親自怡色溫言，躬臨慰喻。知當不振，退而流涕，中使參候，晨宵不絕。徹自惟將卒，奉啟告辭，皇心載軫於萬壽殿。時內外樞揆一時慟絕，以呈徹表故也。其文曰：
因果深明，倚伏寄逭？明徹雖復愚短，忝窺至籍。將謝之間，豈復遺吝？伹知恩知慶，輒欲言之。明徹本出東荒賤民而已，微有善識，得廁釋門。契闊少年，綢繆玄覺。雖未能體道，微得善性，運來不輟。遇會昌時，遂親奉御筵，提攜法席，且仁且訓，備沐恩獎。恆願舒慕丹誠，奉揚慈化。豈意報窮便歸塵土。仰戀聖世，何可而言？特願陛下永劫永住，益蔭無涯；具足莊嚴，道場訓物。天垂海外，同為淨土；勝果遐流，雍容遠集。明徹以奉值之慶，論道之善，脫億代還生，猶冀奉覲。惟生惟死，俱希濟拔。臨盡之間，忽忽如夢，雖欲申心，心何肯盡？不勝悲哀之誠，謹遣表以聞。
敕答：省疏，增其憂耿。人誰不病，何以遽終過甚？法師至性堅明，道行絕備。往來淨土，去留安養。方除四魔，理無五畏。唯應正念諸佛，不捨大願，與般若相應，直至種智，發菩提心。彼我相攝，方結來緣。敬如所及。菩薩行業非千百年，善思至理，勿起亂想。覽筆悽滿，不復多云。
帝因於寺為設三百僧會，令徹懺悔。自運神筆製懺願文，事竟，遂卒寺房。即普通三年十二月七日也。窆于定林寺之舊墓，敕給東園祕器，凶事所資隨由備辦，主者監護，有崇敬焉。
釋法開，姓俞，吳興餘杭人。稚年出家，住北倉寺，為曇貞弟子。貞清素澄嚴，殊有解行。開少聰敏，家業貧窶，身服不充，食噉麤澀。同學僧流、曇誕。家有盈財，服翫奢麗，並從貞受業，屢有年勞。及鉤深造微，未有逮開者也。而流誕自恃優饒，甚相輕忽。開懷快然，遂負帙西遊，住禪罡寺，仍從柔、次二公學成實論。衣不蔽形，食趣支命，而不避寒風暑雨，以晝係夜。歷業既優，精解無礙，終日遊談，未嘗暫息。心性躁銳，無闷勍敵，揖而不攻。有時竊發潛登以掩不備，當其鋒者罕不結舌，由是顯名。吏部尚書瑯琊王峻、永嘉太守吳興丘墀。，皆攝揖敬推賞，願永勗誡。後還餘杭，止于西寺，先相陵駕之者望風飲氣，永相隱避，以至于死。開因爾講筵相接，道俗嘆服。沙門智藏後遊禹穴，講化成論，開往觀之，鯁難累日，賓僚餐悅。藏曰：開法師語論已多，自可去矣。吾欲入文。開曰：釋迦說法，多寶踊現。法師指南命眾而遣客何耶？藏有慚色。以普通四年卒，春秋六十五矣。
釋道宗，未知氏族，荊州江陵人。早年離俗，住瓦官寺，情性真直，不務馳競。耳不妄屬，口不狂言，修身潔己，動靜有度。歷學經論，了無常師，終日寢處卷軸而已。清談高論，聽者忘疲。衣裳麤弊，飲食疏儉。遭值年飢，入里不給，南遊嶺表，其道大行，以死自誓誘化不息。年五十餘卒於彼土。
復有法敝，住延賢寺，少研經數，長多講說。齊末歲儉，固窮守操，清貧馳務，不競貪積。天監初，西遊陸海，東歸全楚，弘宣有功焉。
釋法貞，不測氏族，渤海東光人。九歲出家，俊秀之聲不齊凡類。住魏洛下之居廣德寺，為沙門道記弟子。年十一通誦法華，意所不解，隨迷造問。記謂曰：後來總持者，其在爾乎？及至年長，善成實論，深得其趣，備講之業卓犖摽奇，在於伊洛無所推下。與僧建齊名。時人目建為文句無前，目貞為入微獨步。貞乃與建為義會之友，道俗斯附，聽眾千人。隨得嚫施，造像千軀，分布供養。魏清河王元懌、汝南王元悅並折腰頂禮，諮奉戒訓。會魏德衰陵，女人居上，毀論日興，猜忌逾積，嫉德過常，難免今世。貞謂建曰：大梁正朝禮義之國，又有菩薩應行風教，宣流道法，相與去乎？今年過六十，朝聞夕死，吾無恨矣。建曰：時不可失，亦先有此懷。以梁普通二年相率南邁，貞為追騎所及，禍滅其身，春秋六十一矣。
僧建，清河人。沙彌之時，慧俊出類。及長成人，好談名理，與慧聰、道寂、法貞等同師道記。少長相攜窮研數論，遂明五聚，解冠一方。常日講眾恆溢千人，碩學通方悅其新致，造筵談賞，以繼晝夜。雖乃志誨成人，而入里施化。魏高陽王元邕亟相延請，累宵言散，用祛鄙怯。或清晨嘉會，一無逮者，輒云深恨不同其敘，故聞風傾渴者遙服法味矣。後南遊帝室，達于江陰，住何園寺。武帝好論義旨，敕集學僧於樂受殿以次立義。每於寺講，成濟後業有逾於前。慧聰立心閑豫，解行遠聞。道寂博習多通，雅傳師業。並終于魏土。
釋寶淵，姓陳，巴西閬中人也。年二十三於成都出家，居羅天宮寺，欲學成實論，為弘通之主。州鄉術淺，不愜憑懷，齊建武元年下都住龍光寺，從僧旻法師稟受五聚。經涉數載，義頗染神，旻曰：此君任性俊警，智慮過人，伹恨迥忽不倫，動靜險躁。若值通人優接，當成一世名士。若不遇時，不得其死，必當損辱大法矣。
淵酷好蒲撲，使酒挾氣，終日狼忙，無所推下。旻累諫曉喻，返以為讎，因爾改塗，復從智藏採聽先業。自建講筵，貨財周贍。勇勵辛勤，有倍恆日。每言：大丈夫當使人侍我，何能久侍人？乃廣寫義疏貴市王征南尚書緘封一簏，有意西歸，同寺慧濟謔之曰：昔謝氏青箱不至，不得作文章。今卿白簏未來，判無講理。淵曰：殊不然。此乃打狗杖耳。因帶挾西返，還住舊寺，摽定義府，道俗懷欽，於是論筵頻建，聽眾數百。自重名行，少賓知己。沙門智訓遊學京華，數論通敏，同還本壤，投分與交，淵弗許也。
後寺庫犯官，淵自恃名高一州，為物所讓，以身代當，強悍不弭。至於事成，知當必敗，因爾出郭，於路以刃自刎，時年六十一矣。即普通七年也。
彭門爾時復有法文、法度、法護、道興等，並以廣學達名。文，貞廉好尚，雅有風采。度，通解大乘，方嚴有則。護，剛直履信，不交世務。興，秉素懷正，好仁奉義。並下都住寺，不墜學宗，為諸雄辯所見推仰。
釋僧詢，姓明，太子中庶山賓之兄子也。年始入禮，嘗聽山賓共客談論，追領往復，了無漏失，賓撫其首曰：今使吾門不墜者，其在爾乎？父奉伯，篤信大法，知其聰俊可期，神幽冥長，堪濟愛海，年十二，敕令出家，為奉誠寺僧辯律師弟子。辯性廉直，戒品冰嚴，好仁履信，精進勇勵，常講十誦。詢後住治城寺，持操高尚，勤辛好學，從光宅寺法雲諮稟經論，散處伽藍，不營雜事，當時名德皆稱善焉。歷耳不忘，經目必憶，常能覆述，有如瓶瀉，時人嘉其清辨，白黑重其無倦。凡所聽聞悉為注記，雖無大才，而彌綸深極，同學門友莫不傳寫。以天監十六年卒，春秋三十有五。
時復有道遂、道標，同海陵人，並從法雲受業，經論洽聞，博綜有序。
釋惠超，姓王，太原人，永嘉之亂寓居襄陽。七歲出家，住檀溪寺，為惠景弟子。景清恆平簡，雅有器局，普通之初，總州僧正，以節儉聞之。超幼而清悟，容止詳美，進趣合度。
事景一年，以眾大諠雜，乞移禪房，依止僧崇禪師習學定業。年十二，又從同寺僧受學通三玄。永明中，竟陵王請智秀法師與諸學士隨方講授，西至樊鄧，超因馮受學，同時合席皆共服其領會。隨秀還都，住靈根寺，仍從法常乞受具足。誦戒不盈二日，聽律未周兩遍，皆識文知義，鏡其纖密。稟承師訓，無相忝也。及師亡後，又從智藏採習經論，藏曰：此子秀發，當成美器。藏之出處多與同遊。備通諸部，名動京邑。後從慧集餐聽毗尼，裁得數遍，集乃嘆曰：不謂始學，已冰寒於水矣。
後還鄉定省，合境懷之。武帝敕還為壽光學士，又敕学觀寺僧伽婆羅傳譯阿育王經，使超筆受，以為十卷。而晦德進人，不專矜伐，故有要請，多推舊德。藏後使其代講，讓不肯當。或逢群賢博論，未曾不預辯通塞。及至抗擊前敵，知理將窮而必下。或遇機隙，便亦應躡而默。然斯亦稟識，同所不安，而超能謙降若此。衣食趣濟，榮貴未邀，襆無資蓄。安成康王蕭雅秀欽敬戒德，出蕃要請，相攜於鎮，講發風被，遠近服歎。康王薨後，吳平侯蕭昺遊夏口，復屈俱行，法筵又鋪，學者稱詠。還都續講，聽侶相趍，二百餘僧四時習業。於普通七年卒，時年五十有二。
釋真玉，姓董氏，青州益都人。生而無目，其母哀其。及年至七歲，教彈琵琶，以為窮乏之計。而天情俊悟，聆察若經，不盈旬日，便洞音曲。後鄉邑大集，盛興齋講，母攜玉赴會，一聞欣領，曰：若恆預聽，終作法師，不憂匱餒矣。母聞之，欲成斯大業也，乃棄其家務，專將赴講，無問風雨艱關，必期相續。玉包略詞旨，氣懾當鋒，年將壯室，振名海岱。後遭母憂，捨法還家，廬於墓側，哀毀過禮，茹菜奉齋，伏塊持操，五年野宿，鄉黨重之。後服闋附道，修整前業，覽卷便講，無所疑滯，預聞徒侶相次歸焉。
齊天保年中，文宣皇帝盛弘講席，海內髦彥咸聚天平。於時義學星羅，跨轢相架，玉獨摽稱首，登座談敘，岡不歸宗。盡諦窮神，煥然開發，耆年前達稽首崇仰，遂使道俗奔隨酌衢樽而不竭矣。一曾往復者別經十年，聞聲即憶其名義，斯總持之功莫與尚也。常徒學士幾百千人，耳對行往，了知心性，誡勗之勤彌隆餘哲。生來結誓願終安養，常令侍者讀經，玉必跪坐合掌而聽。忽聞東方有淨蓮華佛國莊嚴世界與彼不殊，乃深惟曰：諸佛淨土豈限方隅？人並西奔，一無東慕。用此執心，難成迴向。便願生蓮華佛國，曉夕勤到，誓不久留。身無疹瘵，便行後事，授諸弟子衣服、几杖、麈尾、如意，分部遺誥，各有差降。眾初不悟之也，並共驚之。玉曰：願與運同，世非可樂。汝等助念蓮華佛，令我得至彼岸也。布薩之後，便臥疾於鄴城北王家，神氣無昧，聲相如常，動京大德並就問疾。午後，忽見煙雲相糾從東而來，異香纏遶，充塞庭宇，空中出聲有如讚唄之響，清亮宛然。當爾之時，足漸向冷，口猶誦念，少時而卒。卒後十日，香氣乃絕。大眾哀仰，如臨雙樹。玉氏昆季俱制縗絰，與諸門人收其屍而葬焉。
釋僧遷，姓嚴，吳郡吳人。孝敬夙彰，侍中玉錫見而異焉，一面定交。師事鍾山靈曜道則法師，則亦權行外彰，深相推重。後遊談講肆，縱辯天垂。曾難招提慧琰禪品義，精思間出，中座嗟揚，招提因改舊致，更新章句。梁高有敕。善言殿義集，登即銳辯如流，帝有嘉之，仍降家僧之禮。帝制勝鬘義疏，班壽光殿，諸僧咸懷自恧，遷深窮理窟，特詔敷述，皇儲尚書令何敬容以並請論擊，道俗欣洽，時論題之。中興荊鄴，正位僧端，職任朞月，道風飆舉，恂恂七眾不齊而成。昔晉氏始置僧司。，茲四代，求之備業，罕有斯焉。自後探索幽求，經誥盤結，皆鍼盲起廢，怡然從政。以天監十二年四月十七日移神大寶精舍，春秋七十有九。二十日，葬於江淩之中華北山。
初年少，孝稟自然，家貧，親老珍養或闕。後名德既立，供嚫腴旨，進饋益陳。及處艱憂，毀幾致滅。年方弱冠，便誦法華，數溢六千。坐而若寐，親見普賢，香光照燭，仍降摩頂。書而不傳，大漸惟幾方陳同志。凡講涅槃、大品十八部經各數十遍，皆製義疏流于後學。等觀即梁明帝之法名也，自云：北面歸依，時移三紀，權經問道十有三年，終識苦空，功由善導。況乎福田五世，師資兩葉，仁既厚矣，義寔深焉。遂刊碑墳隴，述德如左。
釋洪偃，俗姓謝氏，會稽山陰人。祖茂，恭和凝慎，不交世俗。父藏，博綜經史，善屬文藻，梁衡陽王聞而器之，引為僚友。偃風神穎秀，弱齡悟道，晝讀經論，夜諷詩書，良辰華景未嘗廢學。自爾幼而聰敏，州里稱焉。及長，遊聽京邑，遍聞數論。後值龍光寺綽法師，便委心受業，特加賞接，以為絕倫。由是學侶改觀，轉相推伏。二三年中，便盡幽奧，乃開筵聚眾，闡揚成實。舉厝閑雅，詞吐抑揚，後學舊齒稽疑了義，橫經荷笈，虛往實歸。由此仰膺法輪，總持諸部，勇氣無前，任其披解。宿望弘量因循舊章，偃厲思雲霄，曾無接對，見忤前達，不能降情，自是來學有隔，聽者疏焉。遂閉志閑房，高尚其道。間以尋緗閱史，廣求多見，秋水春臺，清文迥出，壯思雲飛，英詞錦爛。又善草隸，見稱時俗，纖過芝葉，媚極銀鉤。故貌、義、詩、書號為四絕，當時英傑皆推賞之。梁太宗之在東朝，愛其俊秀，欲令還俗，引為學士。偃執志不迴，故弗能致。會武帝發講重雲，延德肆問，而年非宿老，座第其遠，抗言高論，精理入神，帝賞嘆久之，莫不矚目。偃形止自若，神守如初，僉服其高亮也。及引進後堂，加優其禮。
屬戎羯陵踐，兵飢相繼，因避地于縉雲，眷眄泉石。又寇斥山侶，遂越嶺逃難，落泊馳滯，曾無安堵。梁長沙王韶鎮郢，聞風敘造。俄而渚宮陷覆，上流阻亂，便事東歸。因懷自靜，有顧林泉，乃杖策若耶雲門精舍，歷覽山水，美其遷遲，登吳昇平亭賦詩曰：蕭蕭物候晚，肅肅天望清；旅人聊杖策，登高蕩客情。川源多舊跡，墟里或新名；宿煙浮始旦，朝日照初晴。獨遊乏徒侶，徐步寡逢迎。信矣非吾託，賞心何易并？遂沉浪巖峰，有終焉之志。葺修寺宇，結眾礪業。
逮陳武廓定，革命推新，京輔舊僧累相延請，乃顧山眾曰：吾勤苦積學五十餘年，事故流離，未遑敷說。今時來不遂，何謂為法亡身乎？以天嘉之初出都，講于宣武寺，學徒又聚，莫不肅焉。雖樂說不疲，而幽心恆結。每因講隙遊鍾山之開善、定林，息心宴坐。時又引筆賦詩曰：杖策步前嶺，褰裳出外扉，輕蘿轉蒙密，幽逕復紆威。樹高枝影細，山晝鳥聲希，石苔時滑屣，蟲網乍粘衣。澗旁紫芝曄，巖上白雲霏，松子排煙去，常生寂不歸。窮谷無還往，攀桂獨依依。
會齊使通知，舟車相接，崔子武等擅出境之才，議其瞻對，眾莫能舉。世祖文皇以偃內外優敏，可與杭言，敕令統接賓禮，樞機溫雅，容止方稜。敷述皇猷，光宣帝德，才詞宏逸，辯論旁馳。闰以真文，引之慈寄。子武等頂受誥命，銜佩北蕃。帝嗟賞厚惠，更倍恆度，皆推以還公，一無所納。
是歲，舊疾連發，聽者復疏，止於小室，許有諮問，懷不能已，情有斐然，乃著成論疏數十卷，剖發精理，構思深劇。疾轉沉篤，功不剋就。以天嘉五年九月二十一日至于大漸，神氣不昧，命弟子曰：眾生為貪心之所暗也。貪我則惜落一毛，貪他則永無厭足。至於身死之後，使高其墳，重其墎，必謂九泉之下還結四鄰，一何可笑！而皇甫謐、楊王孫。微得我意，雖知會歸丘壤，而未知初度之心。今冥目之後，以此脯腊鄙形布施上飛下走一切眾生。若前身相負，仍以相償。如無相對，則生我檀善。此之微心亦趣菩提，物莫不共矣。言畢合掌，終於宣武寺焉。春秋六十有一。知與不知咸懷惻愴，即以其月二十二日尸陀於鍾山開善寺之東崗焉。
然偃始離俗迄于遷化，唯學是務，儉節掃衣，弗事華廣。每緣情觸興，輒敘其致。而文彩灑落，罕有嗣者。綴述篇章隨手散失，後人掇聚集之成二十餘卷，值亂零失，猶存八軸，陳太建年，學士何俊上之，封于秘閣。
釋法朗，俗姓周氏，徐州沛郡沛人也。祖奉叔，齊給事黃門侍郎、青州刺史。父神歸，梁員外散騎常侍、沛郡太守。朗託生之始，母曰劉氏，夢見神人乘樓殿入懷，夢中如言，身與空等。既而覺寤，四體輕虛有異恆日，五辛雜味因此悉斷。爰在齠齔，卓出凡童，孝敬純備，志操貞立。家雄六郡，氣蓋三邊，少習軍旅，早經行陣，儉約治身，寵辱無能移也。俄而假節寧遠將軍徐子彥北伐，門設長戟，坐休大樹，惟曰：兵者凶器，身曰苦因。慾海邪林安能覺者？
年二十一，以梁大通二年二月二日於青州入道。遊學楊都，就大明寺寶誌禪師受諸禪法，兼聽此寺彖律師講律本文。又受業南澗寺仙師成論、竹澗寺靖公毗曇當時譽動京畿，神高學眾，所以天口之侶、藏耳之賓，心計目覽，莫不奔競。但以鷲山妙法群唱罕弘，龍樹道風宗師不輟，前傳所紀攝山朗公解玄測微，世所嘉尚，人代長往，嗣續猶存，乃於此山止觀寺僧詮法師餐受智度、中、百、十二門論並華嚴、大品等經。於即彌綸藏部，探賾幽微，義吐精新，詞含華冠，專門強學，課篤形心，可謂師逸功倍，於斯為證。
永定二年十一月，奉敕入京住興皇寺，鎮講相續。所以華嚴、大品、四論文言，往哲所未談，後進所損略，朗皆指擿義理，徵發詞致，故能言氣挺暢，清穆易曉。常眾千餘；福慧彌廣，所以聽侶雲會，揮汗屈膝，法衣千領，積散恆結。每一上座輒易一衣，闡前經論各二十餘遍，二十五載流闰不絕。其間興樹四部，兩宮法輪之華當時莫偶。以太建十三年，歲在辛丑，九月二十五日中夜，遷神寺坊，春秋七十有五。即以其月二十八日窆于江乘縣羅落里攝山之西嶺。
初，攝山僧詮受業朗公，玄旨所明，惟存中觀。自非心會析理，何能契此清言？而頓跡幽林，禪味相得。及後四公往赴，三業資承，爰初誓不涉言，及久，乃為敷演，故詮公命曰：此法精妙，識者能行。無使出房，輒有開示。故經云：計我見者，莫說此經；深樂法者，不為多說。良由藥病有以不可徒行。朗等奉旨，無敢言厝。及詮化往，四公放言，各擅威容，俱稟神略；勇居禪眾，辯住長干，朗在興皇，布仍攝領。福門宏敞，慧聲遐討，皆莫高於朗焉。然辯公勝業清明，定慧兩舉，故其講唱兼存禪眾，抑亦詮公之篤厲也。然其義體時與朗違，故使興皇座中排斥中假之誚。。
昔梁天監十年六月七日，神僧寶誌記興皇寺云：此寺當有青衣開士廣弘大乘。及朗遊學之時，初服青納，及登元席，乃與符同。又南陌居士杜法粲，年踰八十，頗識歸心，昔夢寺內有幡花天伎側塞殿堂，緇素法眾充仞筵席。洎朗來儀創會，公私齋講，又盛符焉。
又十二年五月七日，帳下淨人解齋失曉，朗夜扣閤催之，而洪鍾自響，良久不絕。故其禎祥早著，其例此也。東朝於長春殿義集，副君親搖玉柄，述朗所豎諸師假名義，以此榮稱。豈惟釋氏宗匠？抑亦天人儀表。故其所獲檀嚫充造經像，修治寺塔，濟給窮厄。所以房內畜養鵝、鴨、雞、犬，其類繁多，所行見者無不收養。至朗寢息之始，皆寂無聲。遊觀之時，鳴吠喧亂。斯亦懷感之致矣。
侍中領軍廬陵王聲懋權衡，資承戒約，遂仰奏承華，為之銘頌。其墓誌文，太子詹事濟陽江總、故陳主叔寶時在春宮，為之铭曰：洪源遠來，傳芳馥蕙。君子哲人，英芬是繼。朱旄既杖，青組仍曳；紉虎戎卸，贰貌狄制。功可冠軍，業非出世。揖彼聲色，超此津濟。津濟伊何裂斷網羅？忍衣早記，乘樓夜過。航斯苦海，涸此愛河。非此智士，孰寄宣揚？法雲廣被，慧日舒光。既摧衡櫓，自闢金湯。夢齊鼓說，應異鍾霜。識機知命，同彼現病；夙心栖遁，度脫難竟。化緣已矣，乃宅丘阱。智炬寂滅，頹巖遼敻。遼敻空岑，搖落寒浸；弦餘月暗，霧曖松深。香滅窮壟，幡橫宿林；切切管清，遙遙鼓聲。野煙四合，孤禽一鳴，風悽唄斷，流急寒生。神之淨土，形沉終古。勒此方墳，用旌蘭杜。
釋慧勇，厥姓桓氏，其先譙國龍亢人也。祖法式，尚書外兵錢唐令，因此遁跡于虎丘山，後仍寓居吳郡吳縣東鄉桓里。父獻，弱齡早世。母張氏嘗夢身登佛塔，獲二金菩薩，俄育二男，並幼而入道，長則慧聰，勇其次也。
初出楊都，依止靈曜寺則師為和上，銳志禪誦，治身蔬菲，隨方受業，不事專門。豈非版金成寶，方資銑鏤；瑄玉有美，必待刮摩？誠有由矣。年登具戒，從靜眾寺峰律師遊學十誦。有龍光寺僧綽、建元寺法寵並道秀域中，聲高梵表，乃服膺坐右，稟宗成實。刻情砥礪，寢食忘疲，苦思沉淪，坑岸斯墜。彌曆寒暑，博習大成。至年三十，法輪便轉，自此遠致學徒，盛開講肆；高視上京，鬱為翹采。專講論文，將十許遍。俄而梁季傾覆，人百沸騰，每思遁世，莫知其所。于時攝山詮尚直轡一乘，橫行山世，隨機引悟，有願遵焉。
嘗行報恩寺前，忽見人云從攝山來，授竹如意俄失，謂勇曰：尋當如意。俄失蹤跡。信宿之間，又有漆函盛三論一部置房前窗上，尋究莫知來也。欣茲嘉瑞，銳勇難任，因此拂衣里閈，駕言泉石。期神窅冥，非仚禽臺之侶；修空習慧，寔追林遠之風。便停止觀寺，朝夕侃侃如也。詮師忘以年期，義兼師友，抑亦宮羽相諧，冰藍待益之志也。自此言文章句，採擷希微，凡厥釋經莫不包舉。大法獲傳，於焉是賴。
天嘉五年，世祖文皇請講於太極殿，百辟具陳，七眾咸萃，景仰之輩觀風繼踵，遊息之伍附影成群，自此聲名籍甚矣。住大禪眾寺十有八載，及造講堂也，門人聽侶經營不日，接霤飛軒製置弘敞，題曰般若之堂也。以至德元年五月二十八日遘疾，少時平旦神逝，春秋六十有九。然其大漸之時，神容不變，經宿頂暖，眾皆異之。至六月六日，窆于攝山西嶺。
自始至終，講華嚴、涅槃、方等、大集、大品各二十遍，智論、中、百、十二門論各三十五遍，餘有法華、思益等數部不記。又早捨親愛，弱而貞苦，文章聲辯時所高之。爰至啟手啟足，不淄不涅，寔象教之棟梁，精義之林藪。弟子等追深北面之禮，鐫石碑之，其文，侍中尚書令濟陽江總制。
釋寶瓊，姓徐氏，本惟東莞，避難辭莒後居毗陵曲阿縣焉。祖邕，齊右軍；父僧達，梁臨川王諮議。並高器局，崇遵儒素。
瓊潔闰山水，峰瀾早被。身長七尺五寸，背胛龍文。口三十九齒，異相奇挺，故能疏秀風采，蘊籍威容。少鄙觹裳，便欣毳服。綺年出俗，師事沙門法通。通初見而嗟重，深為道器也，不使服勤。年過志學，欲稟光宅寺雲法師義，但以經藏飆拔，聲實沸騰，無礙奔涌，談吐橫逸，竊疑詞富，兼駭唱高。及移聽南澗仙師研精數論，名解映徹，洞殫義窟。仙嘗覽瓊私記，三復嗟賞，後於高座普勸寫之，自爾門徒傳寫此疏。初受具年，已能覆述。未登五歲，便為法主，仍與仙公杭衡敷化。
梁高祖三教妙旨罔不疏通，選揚名德分寄弘道。瓊之高義簡在帝心，爰降綸紱，入壽光殿。言重茂林，更輕雲閣，便辭還鄉之建安寺。上黃侯曄分竹此邦，每深尊敬，情兼師友。彼郡一旦老少相喧競云：建安伽藍白龍出現。奔排到寺，惟見瓊講，有識之士異而目之為白瓊焉。
素與簡子周弘正早申莫逆，彼驟噫曰：夫有希世之才，而不在京華開導，乘捊之嘆令人太息。乃有學侶復請還都，發成實題。僧正慧令切難聯環，瓊乃徐拂麈尾，從容而對。令乃引遠公舊責曰：不疾而速，佇軸何為？答曰：不思造業，安得精固？令閑舉止，雅音韻，賓主相悅，殊加稱賞。梁祖年暮，惟事薰修，臣下偃風，清言扇俗，搢紳學者必兼文義，所以屢開理教，維摩、涅槃，道被下筵，憓飛上席。解頤利齒，木舌鋒牙，畟塞駢羅，煙隨霧涌。亦有明王豐貂，紆青拖紫，車馬溢於寺衢，衣簪滿於法座。斯感物之盛罕有如也。到茂灌民譽之重，任孝恭詞筆之富，皆執卷稽疑，伏膺請恭。業息世謨，蔬菲好學，後進英華隨父共聽。偏深玄義，遂講涅槃，傳瓶不失，于茲乃驗。未仍入道，奄至無常，頂暖信宿，手屈三指。復與諸天飛下住宅，對父談話，宛若平生，褒讚出家，稱揚法利。俄將翼從凌虛而沒，留香在室，經日不消。故知彼異人躬為學眾，誠難測其本量也。
逮梁室版蕩，有陳建業，武帝尊法，嗅味特深，數引金言，頻開玉諜，降狎言笑，詢訪名理。永定三年夏，於重雲殿閣正弘大品，夢朱衣神禮而諫曰：波若多難，仰祈疾講。頻爾轉數，詞逾懇到。至七月十日乃白僧曰：昨夜神人見催經，餘一卷。午前取訖，講竟，出宮殿，雷雹已響。還纔至寺，驟雨便零，震動雲雷一時都盡。豈非勝人宣法，幽冥敬重？陳祖昇遐，方知前告。文帝纂曆，禮異彌深，鬱下絲綸，為京邑大僧正。辭讓雖切，敦喻更隆，乃顧當仁，俾膺範物，遂之斯任。然以金陵都會，朝宗所依，剎寺如林，義筵如市，五部六群果含苗雜，惟調水乳，罕和鹽梅，多沒象泥，終枯鳥樹，乃鎮之以清淨，馭之以無為，篇禁不煩，遮罰每省。故僧尼仰之自肅，道俗稱之益敬，七眾日用而不知，四遠欽風而不足。故得法位久司，疵謗無玷，屢陳表退，去而復昇，始終惟令於是乎在。
自梁僧之於此任，熏灼威儀，翼衛亞於王公，服玩陳於鄭、楚，故使流水照於衢路，吏卒喧於堂廡。瓊臨已來，頓祛前政，自營靈壽，惟從息慈。壞色蔽身，尼壇容膝，蕭然率爾，有位若無。朝野嘉其真素，同侶美其如法，海東諸國圖像還蕃，頂禮遙敬。古人有言：匪馳令譽，孰動殊方？其見賢如此。
以至德二年，甲辰之歲，二月二十三日纔覺不悆。建初寺寶瓊法師，當時之偶對也，少而共學，聲德齊揚。爾夕，神人忽來報曰：彭城僧正今先無常，自夢上天，有疏請講。暨三月二十日，正念告終。遺誡掩坎，不煩銘誌。春秋八十一。有詔慰焉，喪事所須隨由資給。仍以天子鹵簿仗借為榮飾。終古所希幸也。以四月五日窆于鍾山之陽，名僧舊墓。爾時填逵咽陌，哀慟相奔，皂素驚嗟，郊垧失色。
初瓊入京，將臨法席，既無人識，不許房居，乃求僧正慧超寄南澗住。超聞未許，見而駭曰：此少俊當紹吾今位，法門所託，何慮無房？即命寺綱忻然處置。及孝宣請講，太子常迎，屢見神人形甚長偉，密來翼從。末為大將軍章照達講，通感亦然，又非測也。然其厚德容眾，鳴謙儉約，出處無忤，言行無擇。剋壯不休，孳孳講道。吐音遙奕，發義昭彰。或遇勍手，時逢命的，薄麾象扇，灌已冰消，故寔繁有徒，服而無斁。及晚，僧望益重，居處逾輕，惟屏罔設，飾用不置。臘歲參謁，黑白摩肩。方便他行，避斯榮供，斯可謂狎人世而空閑，綰司存而無事也。又聖人至理，開士微言，月落參橫，清誦無逸。及燭然香馥，懺禮方宵，跡怠心勤，外和內秘。宣揚之暇，綽有餘閑，兼採玄儒，每窮子史。彫虫蒿隸，體物摛玄，並入性靈，悉能該洽，又可謂不撓大猷，無遺小道也。凡講成實九十一遍，撰玄義二十卷；講文二十遍，文疏十六卷；講涅槃三十遍，製疏十七卷；講大品五遍，製疏十三卷。餘有大乘義十卷、法華、維摩等經並著文疏，故不備載。布在州邑。
兄孫普光，承藉風訓，立履貞確，思慕平昔，追攀日永，與同學道莊、明解樹碑于金陵之舊墟，其文，慧日道場釋法論。莊入室馳聲，見于別紀。解昇堂流譽，王領江都，隋末尚存，安危未測。
釋警韶，姓顏氏，會稽上虞人。學年入道，事叔僧廣以為師範。廣律行貞嚴，當時領袖。初韶遊都聽講，便能清論。年登冠肇，還鄉受戒，護持奉信如擎油缽。有沙門道林請留鄉土，乃夢韶舌相廣長而欲將斷。既寤，深惟留戀斯成墜失，愧悔前請，便勸出都。於即大弘法化，傳燈不絕，即莊嚴旻公之遺緒也。次稟龍光僧綽，乃是開善瓊支末，又探習三藏，廣綜眾家。年二十三講大品經，味法當時，摩肩溢道。後還建元、晉陵等寺敷演經論，解冠群宗。韶乃願年四十長就講說，而學侶相顧，不勝欽尚。時年三十有九，為建元寺講主臨終遺令傳法，韶遵崇餘烈，即坐演之，受業之賓有逾師保。梁簡文、邵陵及岳陽等大相欽重，歸承訓誨。
從危難後，世改情浮，乃往豫章，將通道務。時途豫州黃司空等，素情所仰，請為戒師。會外國三藏真諦法師解該大小，行攝自他，一遇欣然，與共談論，諦嘆曰：吾遊國多矣，罕值斯人。仍停豫都，為翻新金光明并唯識論及涅槃中百句長解脫十四音等，朝授晚傳，夜聞晨說，世說瀉瓶重出，知十再生者也。梁樂陽王於荊立位，遣信遠迎，楚都弘法。韶念報地之重，來敕遂乖。陳武定天，文皇嗣業，並弘尚正道，敕請還都，戒範承仰，優禮珍隆。
天嘉四年，有會稽慧藻、同泰道倫等二百餘人連署請韶長講於白馬寺。廣弘傳化十有餘年。既登耳順，便令慧藻續講，躬往瓦官，宴坐少時，法門深妙。時，沙門智顗，定慧難踰，人神頗測，靜嘆精利，事等夙成，共諸前學頻請重講。留意綿久，以疾辭之。又為新安殿下、黃司空等共僧三請，不免勤注。又於王府略說維摩，龍光寺中廣敷成實，亦得數年，成諸學肆。
末辭朽老，歸志山林，乃入幽巖自靖，十有餘載。至德元年十月十一日中時，右脅而臥，神慮澄然，終於開善寺，春秋七十有六。其月十六日窆於鍾嶺獨龍之山。所講成實論五十餘遍、涅槃三十遍、大品四十遍、新金光明三十餘遍、維摩、天王、仁王等經，遍數繁亂，不紀廣敘。
釋安廩，姓秦氏，晉中書令靖之第七世也。寓居江陰之利成縣焉。考王妙思滔玄，怡心屆寂，乃製入神書一首、洞曆三卷，青烏之道莫不傳芳。廩幼而聰穎，獨悟不群。十三偏艱，孝知遠近，斷水骨立，聞者涕零。古人有言：知子，父也。乃攝以典教，業遂多通。而性好老、莊，早達經史，又善太一之能，並解孫、吳之術。是以才藝有功，文武清播，仍欲披榛問隱，蓽門珪竇。而虛懷機發，體悟真權。
年二十五，啟敕出家，乃遊方尋道，北詣魏國，於司州光融寺容公所採習經論。容律訓嚴凝，肅成濟器。並聽嵩高少林寺光公十地，一聞領解，頓盡言前，深味名象，並畢中意。又受禪法，悉究玄門，請業之徒屢申弘益。在魏十有二年，講四分律近二十遍，大乘經論並得相仍。梁泰清元年始發彭沛，門人擁從，還屆楊都。武帝敬供相接，敕住天安講華嚴經，標致宏綱，妙指機會。值梁運既終，法輪停轉。洎大陳御寓，永定元年春乃請入內殿，手傳香火，接足盡虔，長承戒範。有敕住耆闍寺給講連續，既會夙心，遂欣久處。世祖文皇又請入昭德殿開講大集，樂說不窮，重筵莫擬。孝宣御曆，又於華林園內北面受道。闡化涉勞，因以遘疾，至德元年建寅之月遷化于房。皇心惻悼，贈有嘉，即以其月窆於開善之西山，春秋七十有七。門人痛其安放，士庶失其歸依矣。
釋慧布，姓郝氏，廣陵人也。少懷遠操，性度虛梗。年十五處于江陽，家門軍將時有戎役，因願領五千人為將，清平寇塞，豈不果耶？眾偉其言。十六遭兄亡，悟世非常，思解俗網。親眷知有武略，咸不許之。二十有一，方從本願。既蒙剃落，便入楊都，從建初寺瓊法師學成實論，通假實之旨，物議所歸。而布恨斯至理未盡懷抱，承攝山止觀寺僧詮法師大乘海嶽，聲譽遠聞，乃往從之，聽聞三論。學徒數百，翹楚一期，至於洞達清玄，妙知論旨者，皆無與尚，時號之為得意布，或云思玄布也。故詮之解難，聽者似解，而領悟猶迷，及依言領通，而構難疏略。致使談論之際，每有客問，必待布而為答，時人為之語曰：詮公四友：所謂四句朗、領語辯、文章勇、得意布。布稱得意最為高也。後於大品善達章中悟解大乘，煩惱調順，攝心奉律，威儀無玷。常樂坐禪，遠離囂擾，誓不講說護持為務。
末遊北鄴，更涉未聞。於可禪師所暫通名見，便以言忤其意，可曰：法師所述，可謂破我除見莫過此也。乃縱心諸席，備見宗領；周覽文義，並具胸襟。又寫章疏六馱負還江表，並遺朗公令其講說。因有遺漏，重往齊國，廣寫所闕，齎還付朗。自無一畜，衣缽而已。專修念慧，獨止松林，蕭然世表，學者欣慕。嘗造思禪師，與論大義，連徹日夜，不覺食息，理致彌密，言勢不止。思以鐵如意打案曰：萬里空矣，無此智者。坐中千餘人同聲嘆悅。又與邈禪師論義，聯綿往還，三日不絕。邈止之，嘆其慧悟遐舉而卑身節行，不顯其美。
梁太清末，侯景作亂，荒餒累年，三日失食。至第四日，有人遺布飯，而微以豬肉覆之，雖腹如火然，結心不食，故得遭斯困厄，不履非濫。又曾患腳氣，醫令服薤，自此至終，常陳此罪。或見諸人樂生西方者，告云：方土乃淨，非吾願也。如今所願化度眾生，如何在蓮花中十劫受樂，未若三途處苦救濟也。
陳至德中，邀引恭禪師建立攝山栖霞寺，結淨練眾，江表所推。名德遠投，稟承論旨，時為開滯識，理思幽微。不為僧師，不役下位，常自縫洗，六時無闕。纔扣揵搥，已居眾首，端坐如木，見者懍然。名聞光遠，請謁如市，陳主諸王並受其戒，奉之如佛。末以年暮，不參眾食，敕給其乳牛，而布迴充入眾，煢煢謹攝，實高僧焉。年七十，與眾別云：布命更至三五年在，但老困不能行道，住世何益？常願生邊地無三寶處，為作佛事去也。幸各好住，願努其力。於是絕穀不食，命將欲斷，下敕令毉診之，縮臂不許。沈皇后欲傳香信，又亦不許。臨終，遺訣曰：長生不喜，夕死無憂。以生無所生，滅無所滅故也。諸有學士徒眾並委恭禪師，吾無慮矣。以陳禎明元年十一月二十三日卒于栖霞。終後手屈三指，將之，雖伸還屈，乃至林中，一月猶爾。未終前，大地連動，七日便卒。移屍就林，山地又動。太史奏云：得道人星滅矣。時以當之。
初將逝，告眾前云：昨夜二菩薩見迎，一是生身，一是法身，吾已許之。尋有諸天又來迎接，以不願生，故不許耳。流光照於侃禪師戶，侃怪光盛，出戶，見二人向布房中，不知是聖也。旦往述之，恰然符合，言已端坐而化。有見鬼者，望見幡花滿寺，光明騰焰，不測其故，入山視之，乃布公去世。
釋亡名，俗姓宗氏，南郡人，本名闕殆。世襲衣冠，稱為望族。弱齡遁世，永絕妻孥，吟嘯丘壑，任懷遊處，凡所憑准必映美阮嗣宗之為人也。長富才華，鄉人馳舉。事梁元帝，深見禮待，有製新文，帝多稱述。而恭慎慈敬，謙靜為心，每從容御筵，賜問優異。
及梁曆不緒，潛志玄門，遠寄汶蜀，脫落塵累。初投兌禪師，兌亦定慧澄明，聲流關鄴。名乃三業依憑，四儀恭仰，彫純假於禪誦，興慮著於篇什。預有學徒，問道無倦。會周氏跨有井絡，少保蜀國公宇文俊鎮之，性愛賢才，重其德素，禮供殊倫，聲聞臺省。後齊王續部，伏敬日增，任滿還雍，遂勒歸謁。帝勞遣既深，處為夏州三藏。朝省以名文翰可觀，元非玄侶，而冥德沒世，將徵拔之。測其器宇有經國之量，朝省總議，或以威恩加之，或以情異轉之。然名雅亮卓然，曾無易節。
天和二年五月，大冢宰宇文護遺書曰：言念欽屬，未敘企積。道體休愈，無虧慮耶？蓋能仁處世，志存匡救。非先輪迴，獨尚茲善，既道亞生知，才高七步，豈虛緇染，沉流當塗？但靈廓妙理，三業同臻。冀思莫二，皂白非感耳。怖解偏執，讚我時朝。匪惟真俗俱抽，亦是彼我一貫。故令往白，念報雅懷。名答云：辱告深具懷抱。寒暑異域，苦樂殊心。輒略常談，且陳事實。貧道稟質醜陋，恆嬰疾惱，因傴成恭。惟道是務，不曾棲息五十二年。自捨俗緣十有五載，萬人歸國皆停都邑，羸病一僧獨流荒裔。無罪可罰，無能可使。百慮九思，是所未喻。文多不載。
又列六不可、十嘆息，援據事敘，綸貫始終。書略結云：沙門持戒，心口相應。所列六條若有一誑，生則蒼天厭之，死則鐵鉗拔之，洋銅灌之。仰戴三光，行年六十，不欺闇室，況乃明世？且鄉國殄喪，宗戚衰亡，貧道何人，獨堪長久？誠得收跡巖中，攝心塵外，支養殘命，敦修慧業，此本志也。寄骸精舍，乞食王城，任力行道，隨緣化物，斯次願也。如其不爾，獨處丘壑，安能憒憒久住閻浮地乎？護得書，體其難拔，乃與書迎還云：法師秉心彌固，栖遊世表。玄圭啟運，不屈伯夷之節；蒼精得曆，豈捐嘉遁之志？今遣往迎，名達咸陽，貴遊奉謁，隆禮厚味彌增常限。
以稱謂廣流，藏景難伏，誓當栖玄後德，便閑放無累，乃著寶人銘曰：余十五而尚文，三十而重勢位。值京都喪亂，冠冕淪沒，海內知識零落殆盡，乃喟然嘆曰：夫以迴天倒日之力，一旦早凋；岱山磐石之固，忽焉燼滅。定知世相無常，浮生虛偽。譬如朝露，其停幾何？大丈夫生當降魔，死當飴虎。如其不爾，修禪足以養志，讀經足以自娛，富貴名譽徒勞人耳！乃棄其簪弁，剃其鬚髮，衣納杖錫，聽講談玄。
戰國未寧，安身無地，自厭形骸甚於桎梏，思絕苦本，莫知其津。大乘經曰：如說行者，乃名是聖。不但口之所言，小乘偈曰：能行說為正，不行何所說？若說不能行，不名為智者。至於顏回好學，勤改前非；季路未修，懼聞後語。功勞智擾，役神傷命，為道日損，何用多知？誓欲枯木其形，死灰其慮，降此患累以求虛寂，乃作絕學箴文，名息心贊，擬夫周廟。其銘曰：法界有如意寶人焉，九緘其身，銘其膺曰：古之攝心人也。誡之哉！誡之哉！無多慮，無多知。多知多事，不如息意；多慮多失，不如守一。慮多志散，知多心亂。心亂生惱，志散妨道。勿謂何傷，其苦悠長。勿言何畏，其禍鼎沸。滴水不停，四海將盈，纖塵不拂，五岳將成。防未在本，雖小不輕。關爾七竅，閉爾六情。莫視於色，莫聽於聲。聞聲者聾，見色者盲。一文一藝，空中小蚋；一技一能，日下孤燈。英賢才藝是為愚弊，捨棄淳樸，耽溺淫麗。識馬易奔，心猿難制。神既勞役，形必損斃。邪逕終迷，修塗永泥。莫貴才能，是曰惛懵。誇拙羨巧，其德不弘；名厚行薄，其高速崩。隆舒汗卷，其用不恆。內懷憍伐，外致怨憎。或談於口，或書於手，邀人令譽，亦孔之醜。凡謂之吉，聖以之咎。賞悅暫時，悲憂長久。畏影畏跡，逾走逾劇。端坐樹陰，跡滅影沉。厭生患老，隨思隨造。心想若滅，生死長絕。不死不生，無相無名。一道虛寂，萬物齊平。何勝何重？何劣何輕？何賤何辱？何貴何榮？澄天愧淨，皦日慚明。安夫岱领固彼金城？敬詒賢哲，斯道利貞。
又著至道論、淳德論、遣執論、去是非論、影喻論、修空論、不殺論等，並文多清素，語恆勸善，存質去華，不存粉黛。有集十卷，盛重於世。不知所終。
有弟子僧琨，性沉審，善音調，為隋二十五眾讀經法主，搜括群籍，採摭賢聖。所撰諸論集為一部，稱曰論場，有三十卷，披袠一閱，俱覽百家，亦新學之宗匠者矣。後於曲池造靜覺寺，每臨水映竹，體物賦詩，有篇什云。
釋道寵，姓張，俗名為賓。高齊、元魏之際，國學大儒雄安生者，連邦所重，時有李範、張賓齊鏕安席，才藝所指，莫不歸宗，後俱任安下為副。年將壯室，領徒千餘，至趙州元氏縣堰角寺側，從寺索水，沙彌持與，問具幾塵方可飲之。素不內涉，罔然無對，乃以水澆面。賓大恧，謂徒屬曰：非為以水辱我，直顯佛法難思。吾今投心此道，宜各散矣。即日於寺出家。寺法入道，三年歷試，以賓聰明大博，不可拘於常制，即日便與具戒。遂入西山廣尋藏部，神用深拔，慨嘆晚知。魏宣武帝崇尚佛法，天竺梵僧菩提留支初翻十地在紫極殿，勒那摩提在太極殿，各有禁衛，不許通言，校其所譯，恐有浮濫。始於永平元年，至四年方訖。及勘讎之，惟云：有不二不盡。那云：定不二不盡，一字為異，通共驚美，若奉聖心。寵承斯問，便詣流支，訪所深極。乃授十地典教三冬，隨聞出疏，即而開學，聲唱高廣，鄴下榮推。
時，朝宰文雄、魏收、邢子才、楊休之等，昔經寵席，官學由成，自遺世網，形名靡寄，相從來聽，皆莫曉焉。寵默識之，乃曰：公等諸賢既稱榮國，頗曾受業，有所來耶？皆曰：本資張氏，厭俗出家。寵曰：師資有由，今見若此。乃曰：罪極深矣。初聆聲相，寔等昔師，容儀頓改，致此無悟。於是同敦三大，罄此一心，悲慶相循，遂以聞奏。以德溢時命，義在旌隆，日賜黃金三兩，盡於身世。匠成學士堪可傳道千有餘人，其中高者，僧休、法繼、誕禮、牢宜、儒果等是也。
一說云：初勒那三藏教示三人，房定二士，授其心法。慧光一人偏教法律，菩提三藏惟教於寵。寵在道北教牢宜四人，光在道南教憑範十人，故使洛下有南北二途。當現兩說，自斯始也。四宗五宗亦仍此起。今則闕矣，輒不繁云。
釋慧嵩，未詳氏族，高昌國人。其國本沮渠涼王避地之所，故其宗族皆通華夏之文軌焉。嵩少出家，聰悟敏捷，開卷輒尋，傳了中義。潛蘊玄肆，尤翫雜心，時為彼國所重。嵩兄為博士，王族推崇，雅重儒林，未欽佛理，睹嵩英監，勸令反俗，教以義方。嵩曰：腐儒小智未足歸賞，固當同諸糟粕，餘何可論？兄頻遮礙，乃以易林秘隱問之。嵩初不讀俗典，執卷開剖，挺出前聞。兄雖異之，殊不信佛法之博要也。嵩以毗曇一偈化令解之，停滯兩月，妄釋紛紜，乃有其言全乖理義。嵩總非所述，聊為一開，泠然神悟，便大崇信佛法，博通玄奧，乃恣其遊涉。
于時元魏末齡，大演經教，高昌王欲使釋門更闢，乃獻嵩并弟隨使入朝。高氏作相，深相器重。時智遊論師世稱英傑，嵩乃從之聽毗曇、成實，領牒文旨，信重當時。而位處沙彌，更搖聲略。及進具後，便登元座，開判經誥，雅會機緣，乃使鋒銳勍敵，歸依接足。既學成望遠，本國請還，嵩曰：以吾之博達，義非邊鄙之所資也。旋環鄴洛，弘道為宗。後又重徵，嵩固執如舊，高昌乃夷其三族。嵩聞之，告其屬曰：經不云乎？三界無常，諸有非樂。況復三途八苦由來所經，何足怪乎？
及高齊天保革命惟新，上統榮望，見重宣帝。嵩以慧學騰譽，頻以法義凌之，乃徙於徐州為長年僧統，仍居彭沛，大闡宏猷，江表河南率遵聲教。即隋初志念論師之祖承也。以天保年卒於徐部。
釋僧範，姓李氏，平鄉人也。幼遊學群書，年二十三，備通流略，至於七曜、九章、天文筮術，諮無再悟。徒侶方千，指掌解頤，誇矜折角，時人語曰：相州李洪範解徹深義，鄴下張賓生領悟無遺。斯言誠有旨矣。兼以年華色美，都無伉儷之心，思附法門，燒指而修供養。年二十九，栖遲下邑，聞講涅槃，輒試一聽，開悟神府，理思兼通，乃知佛經之祕極也，遂投鄴城僧始而出家焉。初學涅槃經，頓盡其致，又栖心林慮，靜其浮情。復向洛下，從獻公聽法華、華嚴，宗匠前修是非衢術。後徙轍光師而受道焉，耽味虛宗，歲紀遷貿。
既窮筌相，學志無雜，乃出遊開化，利安齊魏。每法筵一舉，聽眾千餘。逮旋趾鄴都，可謂當時明匠，遂使崔覲注易，諮之取長；宋景造曆，求而捨短。大儒徐遵明、李寶頂等，一對信於言前，授以菩薩戒法，五眾歸之如市。講華嚴、十地、地持、維摩、勝鬘，各有疏記。復變疏引經，製成為論，故涅槃、大品等並稱論焉。地持一部，獨名述也。然屬詞繁壯，不偶世情，亦是一家之作，故可觀採。而言行相輔，祥徵屢降。嘗有膠州刺史杜弼，於鄴顯義寺請範冬講，至華嚴六地，忽有一雁飛下，從浮圖東順行入堂，正對高座，伏地聽法。講散徐出，還順塔西，爾乃翔遊。又於此寺夏講，雀來在座西南伏聽，終於九旬。又曾處濟州，亦有一鴞飛來入聽，訖講便去。斯諸祥感眾矣。自非道洽冥符，何能致此？
嘗講華嚴，輒有一僧加毀云：是乃伽斗，竟何所解？當夜，有神加打，死而復蘇，其見聞者皆深敬異。嘗宿他寺，意欲聞戒，有僧昇座，將欲豎義，乃曰：豎論法相，深會聖言，何勞布薩？僧常聞耳。忽見一神，形高丈餘，貌甚雄峻。來到座前問豎義者：今是何日？答曰：是布薩日。神即以手搨之，曳于座下，委頓垂死。次問上座，搨曳同前。由是自勵至終，僧事私緣，竟無說欲。乃至疾重，舁而就僧。將終之日，延像入房，下床跪地，惟悔宿觸而已。時當正午，遺誡而卒於鄴東大覺寺，時春秋八十，即天保六年三月二日也。
初範背儒入釋，崇信日增，寂想空門，不緣世務。口無流略之語，身絕非法之遊。隨得財賄，即施門人；衣食有無，未曾宣述。安忍善惡，喜怒不形。洗穢奉禁，終始如一。而留意華嚴，為來報之業；夜禮千佛，為一世常資。末歲，年事既隆，身力不濟，猶依六時，叩頭枕上。自有英悟之量，罕能繼者，而感通靈異，則事全難准云。
釋曇遵，姓程氏，河北人。少厭世網，投法光出家，而容色盛美，堂堂然也，恐染淨戒，還返俗焉。資學既明，允當時寄，有魏擢為員外郎。二十有三，情背朝官，復請光公以為師保。光以舊事捨而不度，遵跪啟曰：今沒命歸依，遠崇至道。如不允副，必從邪見，壞及三寶。光審其情至，即度而授戒。因從稟學，功踰一紀，大乘頓教，法界心原，並披析義理，挺超時匠。手無異筆，而變他成己，故談述有續而章疏闕焉。初出化行洛下，流演齊、楚、晉、魏，乃至燕、趙，通傳道務，攝治相襲。丞相淮陰王肱深器之。德動貴重，傾心奉禮，年餘七十，舉為國都，尋轉為統。後少覺有疾，便坐誦維摩、勝鬘，卷了命終，卒於鄴下，時年八十有五。承化門人，罕繼其後。
初遵賦志清高，無為立性，褰帷開戶，標樹方遠。形無妄涉，口不俗談，動靜自嚴，不假方便。而敬愛宗師，罕階儔緒。光師終日，遵在齊州，初聞哀問，不覺從床而墜，口中流血。其誠孝動人如此之類也。多遊念慧，有得機緣，溫講而終業矣。
釋慧順，姓崔，齊人，侍中崔光之弟也。少愛儒宗，統知雅趣。長厭塵網，為居士焉。初聽涅槃，略無遺義，因講而睡，聞有言曰：此解乃明，猶未為極。心遂遲疑，伺決其病。承都下有光律師者，廣涉大乘，文無不曉，因往洛陽。時年二十有五，即投光而出家焉。寓於門下，纂修地旨，倦無終食，歲紀相尋。證教兩途，銳鏡於心內，三持三聚，影現於神外。博見融冶，陶然有餘。講十地、地持、華嚴、維摩，並立疏記。年將知命，欲以大法弘利本鄉，即傳歸戒，情無不愜。隨有講會，眾必千餘，精誠之響廣流東夏，故齊、趙、瀛、冀有奉信者，咸稟其風焉。僕射祖孝徵欽尚厥德，奏為國都。年七十有二，終於鄴下之總持寺。當終之日，身心清卓，專念平等而為心印。
然順族胄菁華，言成世範，慧解騰譽，事義深沈。而志存順法，不局一方。衣略鮮華，食無兼味。受施尋散，情闕愛憎。形寄任緣，未依夏臘；進止在益，不顧己損。言行適時，不與物諍，故傳者具書，不敢遺其事行矣。
釋道憑，姓韓，平恩人。十二出家，投貴鄉邵寺。初誦維摩經，自惟歷覽，日計四千四百言，一聞無忘，乃通數部。後學涅槃，略觀遠節。復尋成實，初聽半文便豎大義。聰明之譽無羨昔人，致使遐邇聞風，咸思頂謁。七夏，欲講涅槃，惟曰：文一釋異，情理難資，恐兼虛課，謗法誠重。八夏既登，遂行禪境，漳、滏、伊、洛，遍討嘉猷。
後於少林寺攝心夏坐，問道之僧披榛而至。聞光師弘揚戒本，因往聽之。涉悟大乘，深副情願。經停十載，聲聞漸高，乃辭光。通法弘化趙、魏，傳燈之美，罕有斯焉。講地論、涅槃、華嚴、四分，皆覽卷便講，目不尋文。章疏本無，手不舉筆，而開塞任情，吐納清爽，洞會筌旨有若證焉。故京師語曰：憑師法相上公，文句一代希寶。斯言信矣。時人以其口辯，方於身子也。
以齊天保十年三月七日，卒於鄴城西南寶山寺，春秋七十有二。將終之前，大鍾兩口小觸而破。康存之日，願生安養，故使臨終光尋滿室，憑獨見之，異香充庭，大眾同美。
初憑之處道，弘護居心，經律遽講，福智雙習。骨族血親往來頓絕，勢貴豪家全無遊止。而乞食自資，少所恆習，袒肩洗淨，老而彌固，脛臂無服，生死齊焉。兼以心緣口授，杜於文相者，古今絕矣。
釋靈詢，姓傅氏，漁陽人也。少年入道，學成實論并涅槃經，窮其幽府。又於論中刪要兩卷，注而釋之，盛行於世。後棄小道，崇仰光公，曉夕研尋，十有餘載，纖旨祕教備知通塞。雖博知群籍，而擅出維摩，兼有疏記。至遷京漳鄴，遊歷燕、趙，化霑四眾，邪正分焉。而書畫有工，頗愛篇什，文筆之華，時所推舉。美客貌，善風儀；詞辯雅淨，聽者無撓。初為國都，魏末為并州僧統。齊初卒於晉陽，時年六十九矣。
釋法上，姓劉氏，朝歌人也。五歲入學，七日通章。六歲隨叔寺中觀戲，情無鼓舞。但禮佛讀經，而聲氣爽拔，眾人奔遶，傾渴觀聽。年登八歲，略覽經誥，薄盡其理。九歲得涅槃經，披而誦之，即生厭世。至于十二，投禪師道藥而出家焉。因遊相土，尋還汲鄉，又往東都，栖遑務道，神氣高爽，照曉詞論，所在推之，咸謂聖沙彌也。後潛林慮上胡山寺誦維摩、法華，纔浹二旬，兩部俱度。因誦求解，還入洛陽。博洞清玄，名聞伊滏，年暨學歲，創講法華。酬抗疑難，無不嘆伏。善機問，好徵覈，決通非據，昌言勝負。而形色非美，故時人諺曰：黑沙彌若來，高座逢災也。
後值時儉，衣食俱乏，專意涅槃，無心飢凍，故一粒之米加之以菜，一衣為服兼之以草。練形將盡，而精神日進，乃投光師而受具焉。性戒夙成，不勞師導；勤勤諦理，無失寸陰。忽聞父病，尋往覲之，既至即殂，一宿同止，明旦赴洛，度母及姊。將入鄴都，時屬大荒，投奇無指。聽法心猛，委而南旋。夏聽少林，秋還漳岸，母子相見，不覺潸然。既慧業有聞，眾皆陳請，乃講十地、地持、楞伽、涅槃等部，輪次相續，並著文疏。又偏洞算數，明了機調，綱紀法化，難繼其塵，故時人語曰：京師極望，道場法上。斯言允矣。
年階四十，遊化懷衛，為魏大將軍高澄奏入在鄴，微言一鼓，眾侶雲屯。但上戒山峻峙，慧海澄深，德可軌人，威能肅物，故魏、齊二代歷為統師，昭玄一曹純掌僧錄，令史員置五十許人，所部僧尼二百餘萬。而上綱領將四十年，道俗歡愉，朝庭胥悅，所以四方諸寺咸稟其風，崇護之基罕有繼釆。既道光遐燭，乃下詔為戒師，文宣帝布髮於地，令上踐焉。天保二年，又下詔曰：仰惟慈明，緝寧四海。欲報之德，正覺是憑。諸鷙鳥傷生之類，宜放于山林，即以此地為太皇太后經營寶塔，廢鷹師曹為報德寺。斯即碎蕩邪霧，載清佛海，當時昌盛，自古推焉。上總擔荷，並得緝諧。內外闡揚，皂白咸允。非斯柱石，孰此棟梁哉？
且而景行既宣，逸響遐被，致有高句麗國大丞相王高德，乃深懷正法崇重大乘，欲播此釋風，被于海曲。然莫測法教始末緣由，西徂東壤，年世帝代，故具錄事條，遣僧向鄴啟所未聞事。敘略云：釋迦文佛入涅槃來，至今幾年？又於天竺幾年方到漢地？初到何帝？年號是何？又齊、陳佛法，誰先傳告？從爾至今，歷幾年、帝？遠請具注。并問十地、智論等人、法所傳。上答略云：佛以姬周昭王二十四年甲寅歲生，十九出家，三十成道，當穆王二十四年癸未之歲。穆王聞西方有化人出，便即西入，而竟不還，以此為驗。四十九年在世，滅度已來，至今齊代武平七年丙申，凡經一千四百六十五年。後漢明帝永平十年，經法初來，魏晉相傳，至今流布。上廣答緣緒，文極指訂。今略舉梗概，以示所傳。
末勑住相州定國寺，而容德顯著，感供繁多。所得世利造一山寺，本名合水，即鄴之西山，今所謂修定寺是也。山之極頂造彌勒堂，眾所莊嚴，備殫華麗，四事供養百五十僧。及齊破法湮，僧不及山寺，上私隱俗服，習業如常。願若終後覲睹慈尊，如有殘年，願見隆法。更一頂禮慈氏如來，而業行精專，幽明感遂。屬隋運將動，佛日潛離，深果宿心，喜遍心府。羸瘦微篤，設輿坐之，袈裟覆頭，弟子扛舉，往昇山寺。合掌三禮，右遶三周，便還山舍。誦維摩、勝鬘，卷訖而卒於合水故房，春秋八十有六，即周大象二年七月十八日也。
上形量過人，苕然眾表，百千眾中，孤起頸現。衣服率素，納補為宗，五條、祇支，由來以布。法衣、瓶、缽以外，更無餘財。生不履乘，步以畢命。門人成匠，任情所學。不私己業，偏用訓人。言常含笑，罪不加杖。自上未任已前，儀服通混，一知綱統，制樣別行，使夫道俗兩異，上有功焉。制寺立淨亦始於此。故釋門東敞，能扇清風，莫與先矣。
初天保之中，國置十統，有司聞奏，事須甄異，文宣乃手注狀云：上法師可為大統，餘為通統。故帝之待遇，事之如佛，凡所吐言，無不承用。又遵重戒禁，願常宣說，盡報行之。每至布薩，晨旦致厚供，設禮請僧。及年高聲變，恐煩於眾，歲暮之夕猶遵此法。其奉信也如此。撰增一數法四十卷，並略諸經論所有名教，始從一法，十百千萬，有若數林，寔傳持之要術也。又著佛性論二卷、大乘義章六卷，文理沖洽，詳略有聞。又撰眾經錄一卷，包舉品類耳。並行於世。
有弟子法存者，本是李老監，齊天保屏除，歸于釋種。明解時事，分略有據，上乃擢為合水寺都維那。當有齊之盛，每年三駕，皆往山寺，有所覲禮。六軍既至，供出僧廚，存隨事指撝，前後給濟，三宮並足。後終於隋初。靈裕法師資學有承，為之本傳。
釋道慎，姓史，高陽人。十四出家，誦聽依業。受具已後，入洛從光師學於地論，後稟上統，而志涅槃。性度夷簡，風量陶然。綱網門徒，維攝大法而為己任。每參說戒，跪聽至訖，講悟昏情，詞無繁長。智者恐其言少，愚者慮其不多。五眾愛重，故宣帝請為國都，綏撫遺法，得無虧緒。禪匠僧達、論士法靈，皆伏其辯對。至於滔滔風流，大觀時俗，則慎過之遠矣。末乘車送帝，迴返本寺，兩轅併折，不日而終於鄴城定國寺，春秋六十有五。
釋僧妙，一名道妙，本住冀州，後居河東蒲阪。禁行精苦，聰慧夙成，遍覽群籍，尤通講論。而稟性謙退，喜慍不干其抱，故每講下座，必合掌懺悔云：佛意難知，豈凡夫所測？今所說者，傳受先師，未敢專輒。乞大眾於斯法義，若是若非，布施歡喜。時以解冠前彥，行隆端達，睹其虛已，皆服其德義，眾益從之。
後住本鄉常念寺，聚徒集業，以弘法樹功。擊響周齊，甚高名望，周太祖特加尊敬。大統年時，西域獻佛舍利，太祖以妙弘讚著續，遂送令供養。因奉以頂戴，曉夜旋仰。經于一年，忽於中宵放光滿室，螺旋出窗，漸延于外，須臾光照四遠，騰扇其焰，照屬天地。當有見者謂寺家失火，競來救之。及睹神光乃從金瓶而出，皆嘆未曾有也。妙仰瞻靈相，涕泗交橫，乃燒香跪而啟曰：法界眾生已睹聖跡，伏願韜祕靈景，反寂歸空。於是光還螺旋，卷入瓶內。爾夜，州治士女，燒香讚歎之聲，聞于數十里。寺有一僧，睡居房內，眾共喚之，惛惛不覺，竟不見光相。未幾，便遇厲疾，咸言宿業所致，遂有感見之差。自妙之云亡，光不復現，其本佛骨，今仍在焉。
昔齊武平末，鄴古城中白馬寺，此是石趙時浮圖澄所造，本為木塔，年增朽壞，勑遣修之，掘得舍利三粒，一赤、一白、一青，寶瓶盛之。京邑貴賤共看，心至者颯然上涌，不信戲慢者，倒傾亦不出，時俗迴邪者眾。齊王舅廣武王胡長邕曾染佛宗，勑令還俗，雖居貴望，不捨具戒。置舍利於水缽，請乞行道，即見三枚相逐上水，旋器右行，七遍既滿，一時沈下。邕與子弟更加深信。
而妙講解涅槃以為恆業，敘略綱致，久學者深會其源。分剖文句，皆臨機約截，遍遍皆異，所以學侶罕成，而為英傑者所美，化行河表，重敬莫高。延及之鄉，酒肉皆絕，現生蔥、韭，以土掩覆，並非由教令，而下民自徙其惡矣。有學士曇延承著宗本，更廣其致。
釋慧善，幼出家，善法勝毗曇。住楊都栖玄寺，徵擊論道，四座驚神。會有梁末序，逃難江陵，承聖季年，因俘秦壤，住長安崇華寺。義學之美，為周冢宰見知，別修供養，敷導終老。以天和年卒於長安，時年六十。
善以大智度論，每引小乘相證成義，故依文次第，散釋精理，譬諸星月助朗太陽，猶如眾花繽紛而散，故著斯文，名為散花論也。其序略云：著述之體，貴言約而理豐。余頗悉諸作，而今覶縷者，正由斯轍。罕人諳練，是以觸義慇懃，逢文指掌。有詳覽者，想鑒茲焉。文多不盡。
釋寶彖，姓趙氏，本安漢人，後居綿州昌隆之蘇溪焉。天性仁讓，慧心俊朗。嬰孩有異，二親欲試其度，以諸綵帛、花果、弓矢、書疏羅置其前，彖便撥除餅果，止取書疏。眾共嘆異，咸知必有成濟也。及年七歲，有緣至巴西郡，太守楊眺問云：承兒大讀書，因何名為老子？彖曰：始生頭白故也。眺密異之。
十六事梁平西王，初為道士童子，未學佛法，平西識其機鑒，使知營功德事。因見佛經，欣其文名，重其義旨，就撿讀誦，迷悟轉分，恆求佛法，用祛昏漠。年二十有四方得出家，即受具戒，先聽律典，首尾數年，略通持犯。迴聽成實，傳授忘倦，不吝私記，須便輒給。研心所指，科科別致。末又聽韶法師講，徧窮旨趣。武陵王問師，大集摩訶堂，令講請觀音。初未綴心，本無文疏，始役情慧，抽帖句理，詞義洞合，聽者盈席。私記其言，因成疏本，廣行於世。後還涪川，開化道俗，外典佛經相續訓導，引邪歸正十室而九。又鈔集醫方，療諸疾苦。或報以金帛者，一無所受，便有銜義懷德者捨俗出家，或緣障未諧者盡形八戒。
彖雖道張井絡，風播岷峨，而志意頹然，唯在通於正法，誠心標樹，不競人物。見大集一經未弘蜀境，欲為之疏記，使後學有歸，乃付著經律，就山修纘。而眾復尋之，致有煩擾。再稔方就，一無留難。初至虛空藏品，於義不達，閉目思之，不覺身上空中，離床三四尺許，欻然大悟，竟文慧發，寫不供宣。據此為言，志力難擬矣。時益州武檐寺僧寶願最初請講，大眾雲集，聞所未聞，莫不歎悅。又屬僧崖菩薩出世，為造經本，因爾傳持，至今不絕，故寶坊一學曲被劍南。後制涅槃、法華等疏，皆省繁易解，聽無遺閟。州境皂素，生難遭想。每言：吾命不長，唯當自勵身心，節約衣食，望引殘運耳。故麤弊接報，弘誘為心，護生安眾以為恆務。
忽感風疾，不言久之，命將欲絕，私心發誓：願諸佛護念，得分付諸物。作是念已，欻然能語。顧命子弟，誨示禍福：吾即當去。催作遺疏，分處衣資，倍奉三寶。下筆署訖，還不能言。侍人逼以漿飲，閉口拒之。疾甚，為喚佛名，便合掌在額，奄然而卒於潼州光興寺。春秋五十，即周之保定元年十一月二十三日矣。
初未終之前，本所住山於五月內無故自崩，塵霧闇天，舉眾驚駭，莫測其怪。至于八月中，山北村人並見尊像從山寺來，乘空北逝，幡花列前，僧眾從後。往問寺中，都無知者。當爾之時，彖赴光興寺講，因以白之，彖曰：此我之徵相，不豫他也。及終於此寺，果如所圖云。
釋曇衍，姓夏侯氏，南兗州人。初生之時牙齒具焉，世俗異之。七歲從學，聰敏絕倫。十五擢為州都公事，有隙便聽釋講。十八舉秀才，貢上鄴都。過聽光公法席，即稟歸戒，棄捨俗務，專功佛理。學流三載，績鄰前達。年二十三，投光出家，即為受戒，聽涉無暇，乃捐食息。然於藏旨有疑，通諮碩學，並辭罔逮，遂開拓寰宇，置立規猷。顧諸徒曰：吾從師積年，心悟未決。賴因遊意累日，豁然有據，其猶低目面牆，則冥無所解，延頸出戶，則遠近斯見。由是講事無廢，毗讚玄理，聲辯雄亮，言會時機，自齊、鄭、燕、趙，皆履神化。雖遭緣阻，安苦無倦。常隨義學千僧有餘，出家居士近於五百，並恢廓道志，戒禁居心。趙郡王高叡、上洛王高元海、膠州刺史杜弼，並齊朝懿戚重臣，留情敬奉。僕射祖孝徵奏為國都，緝諧道政，不墜玄綱。而披散詞理，言尚寡要，故經文繁富者，則指摘一句，用攝廣文，時人貴其通贍鎔裁而簡衷矣。常於暇日私恨曰：昔在俗流，尊戒不見，遂令世人，無知污我淨戒。若不爾者，應有所得。以開皇元年三月十八日，忽告侍人：無常至矣！便誦念彌勒佛，聲氣俱盡。於時正中，旁僧同觀，顏色怡悅。時年七十有九，卒於洺州盧氏宅。
自衍之生也，殊相感人，而立操貞直，心用叡約，情及濟世。故積散所拯，貧病為初；法利所被，如行先授。但見經像，必奉禮迎送；道遇貧陋，必悲憐垂泣。其謹質深信為若此也。又恆樂聽戒，生來兩闕，維摩、勝鬘日緣一遍，辛腥臭物曾不臨矚。下氣逼流，身出戶外，以清淨僧房，不為熏勃故也。未終之前，有夢見衍朱衣螺髮頒垂於背，二童侍之昇空，而西北高逝。尋爾便終，時共以為天道者矣。
釋慧榮，姓顧氏，會稽山陰人也。梁高祖大通年，辭親出聽。時建初彭城盛弘成實，素未陳略，即盡清辯，一眾同嗟，便開令望。而稟性虛廓，不指世務，惟以法事，餘全無敘。鄉邑二親哀其弱喪，數因行李寄以書信。榮得而焚之，顧諸友曰：余豈不懷乎？廢余業也。書中但二字耳，復何開乎？人問：是何？答：吉凶也。如此積功三十餘載。不號義龍，誓無返跡。自是專業勇鎧，聲稱彌遠。即而講悟，學者歸之。
年至五十，門人亦爾，乃大弘法席，廣延緇素。時梁儲在坐，素不識之，令問講者何名，乃抗聲曰：禹穴慧榮，江東獨步。太子不識，何謂儲君？一坐掩耳，以為彭亨之太甚也。榮從容如舊，旁若無人。
後與諸徒還歸故邑，其母尚在，餘並物故，乃喟然嘆曰：十五辭鄰故，五十還故鄰。少年不識我，長老無一人。本邑道俗欲光其價，而忌其言令也，大集諸眾，令其豎義。榮曰：余學廣矣，輒豎恐致餘詞。任眾舉其義門，然後標據。眾以其博達矜尚，乃令豎八十種好，謂必不能誦持，榮曰：舉眾無人也。斯乃文繁，義可知耳。即部分上下，以法繩持，須臾牒數列名出體，僉雖難激，蓋無成濟。晚又出都，相仍講授，至德末年卒於楊都。
釋曇延，俗緣王氏，蒲州桑泉人也。世家豪族，官歷齊、周，而性協書籍，鄉邦稱敘。年十六，因遊寺聽妙法師講涅槃，深悟其旨，遂捨俗服膺，幽討深致。出言清越，厲然不群。時在弱冠，便就講說，詞辯優贍，弘裕方雅。每云：佛性妙理為涅槃宗極，足為心神之遊翫也。
延形長九尺五寸，手垂過膝，目光外發，長可尺餘，容止邕肅，慈誘汎博，可謂堂堂然也。視前直進，顧必轉身。風骨陶融，時共傳德。及進具後，器度日新，機鑒俊拔，遐邇屬目。雖大觀奧典，而恐理在膚寸，乃更聽華嚴、大論、十地、地持、佛性、寶性等諸部，皆超略前導，統津准的。自顧影而言曰：與爾沈淪日久，飄泊何歸？今可挾道潛形，精思出要。遂隱於南部太行山百梯寺，即所謂中朝山是也。時山中有薛居士者，學總玄儒，多所該覽，聞延年少知道，夙悟超倫，遂從而謁焉。言謔相高，未之揖謝。薛乃戲題四字，謂方圓動靜，命延體之。延應聲曰：方如方等城，圓如智慧日，動則識波浪，靜類涅槃室。薛驚異絕嘆曰：由來所未見，希世挺生，即斯人也。爾後恆來尋造，質疑請義。
延幽居靜志，欲著涅槃大疏，恐有滯凡情，每祈誠寤寐。夜夢有人被於白服，乘於白馬騣尾拂地，而談授經旨，延手執馬騣，與之清論。覺後惟曰：此必馬鳴大士授我義端。執騣知其宗旨，語事則可知矣。便述疏說偈曰：歸命如來藏，不可思議法等。纘撰既訖，猶恐不合正理，遂持經及疏陳於州治仁壽寺舍利塔前，燒香誓曰：延以凡度，仰測聖心，銓釋已了，具如別卷。若幽微深達，願示明靈。如無所感，誓不傳授。言訖，涅槃、卷軸並放光明，通夜呈祥，道俗稱慶。塔中舍利又放神光，三日三夜，輝耀不絕。上屬天漢，下照山河，合境望光，皆來謁拜。其光相所照，與妙法師大同，則師資通感也。乃表以聞，帝大悅，勑延就講。既感徵瑞，便長弘演，所著文疏，詳之于世。時諸英達僉議，用比遠公所製。遠乃文句愜當，世實罕加。而標舉宏綱，通鏡長騖，則延過之久矣。
周太祖素揖道聲，尤相欽敬，躬事講主，親聽清言。遠近馳萃，觀採如市。而所獲供事，曾不預懷，性好恬虛，罔干時政。太祖以百梯太遠，諮省路艱，遂於中朝西嶺形勝之所為之立寺，名曰雲居。國俸給之，通於聽眾。
有陳躬使周弘正者，博考經籍，辯逸懸河，遊說三國，抗敘無礙。以周建德中年銜命入秦，帝訝其機捷，舉朝恧采。勑境內能言之士，不限道俗，及搜採巖穴遁逸高世者，可與弘正對論，不得墜於國風。時蒲州刺史中山公宇文氏夙承令範，乃表上曰：曇延法師器識弘偉，風神爽拔。年雖未立，而英辯難繼者也。帝乃總集賢能，期日釋奠，躬御禮筵，朝宰畢至。時周國僧望，二人倫次登座，發言將訖，尋被正難，徵據重疊，救解莫通，帝及群僚一朝失色。延座居末第，未忍斯慚，便不次而起。帝曰：位未至，何事輒起？延曰：若是他方大士，可藉大德相臨。今乃遠國微臣，小僧足堪支敵。延徑昇高座，帝又曰：何為不禮三寶？答曰：自力兼擬，未假聖賢加助。帝大悅。正遂搆情陳難，延乃引義開關，而正頗挾機調，用前殿後，延乘勢挫拉，事等摧枯。因即頂拜伏膺，慨知歸之晚。自陳云：弟子三國履歷，訪可師之師，不言今日乃遇於此矣。即請奉而受戒，晝夜諮問，永用宗之。及返陳之時，延所著義門并其儀貌，並錄以歸國，每夕北禮，以為曇延菩薩焉。
初正辭延日，預構風雲山海詩四十首，並抽拔奇思，用上於延，以留後別。及一經目，竟不重尋，命筆和之，題如宿誦，酬同本韻，意寔弘通。正大服焉，更無陳對，乃跪而啟曰：願示一言，緘諸胸臆。延曰：為賓設席賓不坐，離人極遠熱如火，規矩之用皮中裹。正曰：此則常存意矣。
帝以延悟發天真，五眾傾則，便授為國統。使夫周壤導達，延又有功。至武帝將廢二教，極諫不從，便隱於太行山，屏跡人世。後帝召延出輔，中使屢達，而確乎履操，更深巖處，累徵不獲。逮天元遘疾，追悔昔愆，開立尊像，且度百二十人為菩薩僧，延預在上班。仍恨猶同俗相，還藏林藪。
隋文創業，未展度僧。延初聞改政，即事剃落，法服執錫來至王庭，面伸弘理。未及勑慰，便先陳曰：敬問皇帝四海為務，無乃勞神。帝曰：弟子久思此意，所恨不周。延曰貧道昔聞堯世，今日始逢云云。帝奉聞雅度，欣泰本懷，共論開法之模、孚化之本。延以寺宇未廣，教法方隆，奏請度僧，以應千二百五十比丘、五百童子之數。勑遂總度一千餘人以副延請，此皇隋釋化之開業也，爾後遂多。凡前後別請度者，應有四千餘僧。周廢伽藍，並請興復。三寶再弘，功兼初運者，又延之力矣。
移都龍首，有勑於廣恩坊給地，立延法師眾。開皇四年，下勑改延眾可為延興寺，面對通衢。京城之東西二門，亦可取延名以為延興、延平也。然其名為世重，道為帝師，而欽承若此，終古罕類。昔中天佛履之門，遂曰瞿曇之號，今國城奉延所諱，亞是其倫。又改本住雲居以為栖巖寺，勑大樂令齊樹提，造中朝山佛曲，見傳供養。延安其寺宇，結眾成業。勑齎蠟燭，未及將爇而自然發焰，延奇之，以事聞帝，因改住寺可為光明也。延曰：弘化須廣，未可自專以額。重奏別立一所。帝然之，今光明寺是也，其幽顯呈祥，例率如此。
至六年亢旱，朝野荒然。勑請三百僧，於正殿祈雨，累日無應。帝曰：天不降雨，有何所由？延曰：事由一二。帝退與僚宰議之，不達意故，勑京兆太守蘇威，問延一二所由。答曰：陛下萬機之主，群臣毗讚之官，並違治術，俱愆玄化，故雨與不雨，事由一二耳。帝遂躬事祈雨，請延於大興殿登御座，南面授法，帝及朝宰五品已上，咸席地北面而受八戒。戒授纔訖，日正中時，天有片雲，須臾遍布，便降甘雨，遠邇咸感。帝悅之，賜絹三百段。而延虛懷，物我不滯，客主為心，凡有資財，散給悲敬，故四遠飄寓，投告偏多。一時糧粒將盡，寺主道睦告云：僧料可支兩食。意欲散眾。延曰：當使都盡方散耳。明旦，文帝果送米二十車，大眾由是安堵。惑者謂延有先見之明，故停眾待供。未幾，帝又遺米五百石。于時年屬飢荐，賴此僧侶無改。帝既稟為師父之重，又勑密戚、懿親咸受歸戒。至於食、息之際，帝躬奉飲食，手御衣裳，用敦弟子之儀，加敬情不能已。其為時君禮重，又此類也。勑又拜為平等沙門，有犯刑網者皆對之泣淚，令彼折伏從化，或投跡山林，不敢容世者。
以隋開皇八年八月十三日終於所住，春秋七十有三矣。臨終遺啟文帝曰：延逢法王御世，偏荷深恩。往緣業淺，早相乖背。仰願至尊，護持三寶，始終莫貳。但末代凡僧雖不如法，簡善度之，自招勝福。帝聞之哀慟，勑王公已下，並往臨弔。并罷朝三日，贈物五百段，設千僧齋。初延康日，告門人曰：吾亡後，以我此身且施禽獸，餘骸依法焚揚，無留殘骨以累看守。弟子沙門童真、洪義、通幽、覺朗、道遜、玄琬、法常等一代名流，并文武職僚如滕王等，例咸被髮、徒跣而從喪。至于林所，登又下勑，於終南焚地，設三千僧齋，齋訖焚之。天色清朗，無雲而降細雨，若闍毗如來之狀也。大眾驚嗟，得未曾有也。又隋文學呂叔挺美其哀榮，碑其景行。然延恆以西方為正任，語默之際，注想不移，侍人觀之，若在深定。屬大漸之始，寺側有任金寶者，父子信向，云見空中幡蓋列於柩前，兩行而引，從延興寺南達于山西。斯亦幽冥葉讚，諒非徒擬。
自延之蒞道，勢總權衡，而卑牧自居，克念成治。解冠群術，行動物情。故為七眾心師，豈止束形加敬？及聞薨背，無不涕零，各修銘誄，讚揚盛業。時內史薛道衡白弔云：延法師弱齡捨俗，高蹈塵表，志度恢弘，理識精悟。靈臺神宇，可仰而不可窺；智海法源，可涉而不可測。同夫明鏡，屢照不疲，譬彼洪鍾，有來斯應。往逢道喪，玄維落紐，栖志幽巖，確乎不拔。高位厚禮，不能迴其慮；嚴威峻法，未足懼其心。經行宴坐，夷險莫二，戒德律儀，始終如一。聖皇啟運，像法再興，卓爾緇衣，鬱為稱首。屈宸極之重，伸師資之義。三寶由其弘護，二諦藉以宣揚。信足追蹤澄、什，超邁安、遠。不意法柱忽傾，仁舟遽沒，匪直悲纏四部，固亦酸感一人。師等杖錫挈瓶，承風訓導，昇堂入室，具體而微。在三之情，理百恆慟。往矣奈何！其為時賢珍敬如此。
所著涅槃義疏十五卷，寶性、勝鬘、仁王等疏各有差。其門人弟子，紹緒厥風。
釋慧遠，姓李氏，燉煌人也，後居上黨之高都焉。天縱疏朗，儀止沖和，局度通簡，崇覆高邈。幼喪其父，與叔同居，偏蒙提誘，示以仁孝。年止三歲，心樂出家，每見沙門，愛重崇敬。七歲在學，功逾常百，神志峻爽，見稱明智。十三辭叔，往澤州東山古賢谷寺。時有華陰沙門僧思禪師，見而度之，思練行高世，眾所宗仰。語遠云：汝有出家之相，善自愛之。初令誦經，隨事訓誨，六時之勤，未勞呼策。登為虐暴不安，攜以南詣懷州北山丹谷。每以經中大義問師，皆是玄隱，深知長有成器也。
年十六，師乃令隨闍梨湛律師往鄴。大小經論，普皆博涉，隨聽深隱，特蒙賞異，而偏重大乘，以為道本。年滿進具，又依上統為和上，順都為闍梨，光師十大弟子並為證戒，時以為聲榮之極者也。便就大隱律師聽四分律，流離請誨五夏，席端淘簡精麤。差分軌轍、滅諍犍度，前後起紛。自古相傳，莫曉來意。遠乃剖析約斷，位以單重，原鏡始終，判之即離，皆理會文合，今行誦之。末專師上統，綿篤七年，迥洞至理，爽拔微奧。負笈之徒相諠亘道，講悟繼接，不略三餘，沐道成器，量非可算。乃攜諸學侶，返就高都之清化寺焉。眾緣歡慶，嘆所未聞，各出金帛為之興會，講堂寺宇一時崇敞，韓、魏士庶，通共榮之。
及承光二年春，周氏剋齊，便行廢教。勑前修大德並赴殿集，武帝自昇高座，序廢立義命章云：朕受天命，養育兆民。然世弘三教，其風彌遠。考定至理，多皆愆化，並令廢之。然其六經儒教，文弘治術、禮義忠孝，於世有宜，故須存立。且自真佛無像，則在太虛，遙敬表心。佛經廣嘆，而有圖塔崇麗，造之致福。此實無情，何能恩惠？愚民嚮信，傾竭珍財，廣興寺塔。既虛引費，不足以留，凡是經像盡皆廢滅。父母恩重，沙門不敬，勃逆之甚，國法豈容？並退還家，用崇孝始。朕意如此，諸大德謂理何如？
于時沙門大統法上等五百餘人，咸以帝為王力，決諫難從，僉各默然。下勑頻催答詔，而相看失色，都無答者。遠顧以佛法之寄，四眾是依，豈以杜言，情謂理伏。乃出眾答曰：
陛下統臨大域，得一居尊，隨俗致詞，憲章三教。詔云真佛無像，信如誠旨。但耳目生靈賴經聞佛，籍像表真，若使廢之，無以興敬。帝曰：虛空真佛，咸自知之。未假經像。
遠曰：漢明已前，經像未至，此土眾生何故不知虛空真佛？帝時無答。
遠曰：若不籍經教自知有法，三皇已前未有文字，人應自知五常等法。爾時諸人，何為但識其母，不識其父，同於禽獸？帝亦無答。
遠又曰：若以形像無情，事之無福故須廢者，國家七廟之像豈是有情？而妄相尊事？武帝不答此難，詭通后言，乃云：佛經外國之法，此國不須，廢而不用。七廟上代所立，朕亦不以為是，將同廢之。
遠曰：若以外國之經非此用者，仲尼所說，出自魯國，秦晉之地，亦應廢而不行。又以七廟為非，將欲廢者，則是不尊祖考；祖考不尊，則昭穆失序；昭穆失序，則五經無用。前存儒教，其義安在？若爾，則三教同廢，將何治國？帝曰：魯邦之與秦晉，雖封域乃殊，莫非王者一化，故不類佛經。七廟之難，帝無以通。
遠曰：若以秦、魯同遵一化，經教通行者，震旦之與天竺國界雖殊，莫不同在閻浮四海之內，輪王一化，何不同遵佛經，而令獨廢？帝又無答。
遠曰：陛下向云退僧還眾崇孝養者，孔經亦云立身行道，以顯父母，即是孝行，何必還家方名為孝？帝曰：父母恩重，交資色養。棄親向疏，未成至孝。
遠曰：若如來言，陛下左右皆有二親，何不放之？乃使長役五年不見父母？帝曰：朕亦依番，上下得歸侍奉。
遠曰：佛亦聽僧冬夏隨緣修道，春秋歸家侍養，故目連乞食餉母，如來擔棺臨葬。此理大通，未可獨廢。帝又無答。
遠抗聲曰：陛下今恃王力自在，破滅三寶，是邪見人。阿鼻地獄不揀貴賤，陛下何得不怖！帝勃然大怒，面有瞋相，直視於遠，曰：但令百姓得樂，朕何辭地獄諸苦！
遠曰：陛下以邪法化人，現種苦業，當共陛下同趣阿鼻，何處有樂可得？帝理屈言前，所圖意盛，更無所答。但下勑云：僧等且還，後當更集。有司錄取論僧姓名。
當斯時也，齊國初殄，周兵雷震，見遠抗詔，莫不流汗，咸謂粉其身骨，煮以鼎鑊。而遠神氣嵬然，辭色無撓。上統、衍法師等，執遠手泣而謝曰：天子之威如龍火也，難以犯觸。汝能窮之，大經所云護法菩薩，應當如是。彼不悛革，非汝咎也。遠云：正理須申，豈惟顧此形命？即辭諸德曰：時運如此，聖不能遣，恨不奉侍，目下以為大恨。法實不滅，大德解之，願不以憂惱。遂潛於汲郡西山，勤道無倦，三年之間，誦法華、維摩等各一千遍，用通遺法。既而山栖谷飲，禪誦無歇，理窟更深，浮囊不捨。
大象二年，天元微開佛化，東西兩京各立陟岵大寺，置菩薩僧。頒告前德，詔令安置，遂爾長講少林。大隋受禪，天步廓清。開皇之始，蒙預落髪，舊齒相趨，翔於雒邑。法門初開，遠近歸奔，望氣成津，奄同學市。所以名馳帝闕，皇上聞焉，下勑授洛州沙門都，匡任佛法。遠辭不獲免，即而位之。而立性質直，榮辱任緣，不可威畏，不可利染。正氣孤雄，道風齊肅，愛敬調柔，不容非濫。至於治犯斷約，不避強禦，講導之所，皆科道具。或致資助有虧，或不漉水、護淨，或分衛乖法，或威儀失常，並不預聽徒。自餘墮、眠、失時，或後及法席，並依眾式，有罰無赦。故徒侶肅穆，容止可觀。
開皇五年，為澤州刺史千金公請赴本鄉。此則像法再弘，桑梓重集，親疏合慶，何以加之？七年春往定州，途由上黨，留連夏講，遂闕東傳。尋下璽書，殷勤重請，辭又不免，便達西京。於時勑召大德六人，遠其一矣。仍與常隨學士二百餘人，創達帝室，親臨御筵，敷述聖化，通孚家國。上大悅，勑住興善，勞問豐華，供事隆倍。又以興善盛集，法會寔繁，雖有揚化，終為事約。乃選天門之南，大街之右，東西衝要，遊聽不疲，因置寺焉，名為淨影，常居講說。弘敘玄奧，辯暢奔流，吐納自深，宣談曲盡。於是四方投學，七百餘人，皆海內英華，法輪前轍。望京趣寺，為法道場，但以堂宇未成，同居空露。蘧蒢庵舍，巷分州部，日夜祖習，成器相尋。雖復興善諸德，英名一期，至於歸學師尋，千里繼接者，莫高於遠矣。形長八尺，腰有九圍，十三幅裙可為常服。登座震吼，雷動蟄驚，充愜群望，斯為盛矣。
開皇十二年春，下勑令知翻譯，刊定辭義。其年卒於淨影寺，春秋七十矣。冕旒哀感，為之罷朝，帝呼嗟曰：國失二寶也。時遠與李德林同月而喪，故動帝心。
自遠括髮尋師，本圖傳授，周歷兩代，化滿八方。著疏屬詞，詮綜終始。承習開悟，櫛比塵連；同範時朝，得稱方駕。初見病數日，講堂上脊無故自折，相顧颯然，知必不損。及大漸之日，端坐正神，相如入定，侍人不覺其卒。忽聞室有異香，咸生疑怪，屬之以纊，方悟氣盡。
昔在清化，先養一鵝，聽講為務，頻經寒暑。遠入關後，鵝在本寺，栖宿廊廡，晝夜鳴呼。眾僧患之，附使達京，至淨影大門放之，徑即鳴叫騰躍，入遠房內。爾後如前馴聽，但聞法集鍾聲，不問旦夕，覆講豎義，皆入堂伏聽。僧徒梵散，出戶翔鳴。若值白黑布薩，雖聞鍾召，終不入聽，時共異之。若遠常途講解，依法潛聽，中聞汎及餘語，便鳴翔而出。如斯又經六載，樂聽一時不虧。後忽哀叫庭院，不肯入堂。自爾二旬，遠便棄世，即開皇十二年六月二十四日矣。俗年七十，僧臘五十。又當終之日，澤州本寺講堂眾柱，及高座四腳一時同陷，僉議以感通幽顯。兩寺勒碑，薛道衡製文，虞世基書，丁氏鐫之，時號為三絕。
初遠周聽大乘，可六七載，洞達深義，神解更新。每於鄴京法集，豎難罕敵，由此名冠遠近。異論所推，既而勤業曉夕，用心大苦，遂成勞疾。十五日內，覺觀相續，不得眠睡，氣上心痛，狀如刀切，食弱形贏，殆將欲絕。憶昔林慮，巡歷名山見諸禪府，備蒙傳法，遂學數息止心於境，剋意尋繹。經于半月，便覺漸差，少得眠息，方知對治之良驗也。因一夏學定，甚得靜樂，身心怡悅。即以己證用問僧稠，稠云：此心住，利根之境界也。若善調攝，堪為觀行。遠每於講際，至於定宗，未嘗不讚美禪那，槃桓累句，信慮求之可得也。自恨徇於眾務，無暇調心，以為失耳。
七夏在鄴創講十地，一舉榮問，眾傾餘席，自是長在講肆，伏聽千餘。意存弘獎，隨講出疏。地持疏五卷、十地疏七卷、華嚴疏七卷、涅槃疏十卷，維摩、勝鬘、壽觀、溫室等，並勒為卷部，四字成句。綱目備舉，文旨允當，罕用擬倫。又撰大乘義章十四卷，合二百四十九科，分為五聚，謂教法、義法、染、淨、雜也，並陳綜義差，始近終遠，則佛法綱要盡於此焉。學者定宗，不可不知也。
自遠之通法也，情趣慈心，至於深文隱義，每丁寧頻復，提撕其耳。唯恨學者受之不速，覽者聽之不盡，一無所惜也。是以自於齊朝至于關輔，及畿外要荒，所流章疏五十餘卷，二千三百餘紙，紙別九百四十五言。四十年間，曾無痾疹。傳持教導，所在弘宣，並皆成誦在心，于今未絕。本住清化，祖習涅槃，寺眾百餘，領徒者三十，並大唐之稱首也。而遠勇於法義，慈於救生，戒乘不緩，偏行拯溺。所得利養並供學徒，衣缽之外，片無留惜。
嘗製地持疏訖，夢登須彌山頂，四顧周望，但唯海水。又見一佛像身色紫金，在寶樹下北首而臥，體有塵埃。遠初則禮敬，後以衣拂，周遍光淨。覺罷，謂所撰文疏頗有順化之益，故為此徵耳。又自說云：初作涅槃疏訖，未敢依講，發願乞相。夢見自手造素七佛、八菩薩像，形並端峙，還自繢飾。所畫既竟，像皆次第起行。末後一像彩畫將了，旁有一人來從索筆，代遠成之。覺後思曰：此相有流末世之境也。乃廣開敷之，信如夢矣。又未終一年，夢見淨影長竿自倒，燈耀自滅。便至歲日，所使淨人、小兒二人，手放從良，分處什物，並為功德。又勑二時講前，令大眾誦般若波羅蜜咒，限五十遍，以報四恩，初不中怠。又傷學眾不能課力，每因講曰：如此正義，須臾不聞。識者以為達宿命也。及覺輕貶，於房外香湯洗浴，即在外宿。至曉，入房食粥，倚床而臥，問曰：早晚？答云：今可卯時。乃曰：吾今覺冷氣至臍，去死可二三寸在，可除倚床。自跏其足，正身斂目，不許扶侍，未言其卒。驗方知化，香若栴檀，久而歇滅。後乃臥之，手足柔軟，身分並冷，唯頂上暖焉。
有沙門智猛者，相人也，伏佩法教，每蒙延及，故疏為行狀，擬學者所承。猛談說有偏，機會稱善，振名東夏云。
釋寶海，姓龔，巴西閬中人。少出家，有遠志。承楊都佛法崇盛，便決誓下峽。既至金陵，依雲法師聽習成實，旁經諸席，亟發清譽，乃引眾別講，徒屬兼多。于時梁高重法，自講涅槃，命海論佛性義，便昇論榻。雖往返言晤，而執鍮石香爐。帝曰：法師雖斷慳貪，香爐非鍮不執。海應聲曰：陛下位居宸極，帽簪非纛不戴。帝大悅，眾咸驚歎。
及後還蜀，住謝鎮寺，大弘講肆。武陵王紀作鎮井絡，敬愛無已，每就海宿清談玄理，乃忘晝夜。至旦，王將灌手，日影初出，王曰：日暉粉壁，狀似城中，風動剎鈴，方知寺裡。其晨，車蓋迎王，馬復嘶鳴，海曰：遙看蓋動，喜遇陳思，忽聽馬鳴，慶逢龍樹。相與欣笑而出。王昇車謂御從曰：聽海法師言詞，令我盤桓而不能去。其辯給無方，為此例也。
周氏跨躡梁、益，庸公鎮方，彌加深敬，越於恆伍。時年八十，謂門人法明曰：吾死至矣。一無前慮，但悲去後圖塔湮滅耳！當露屍以遺鳥獸。及建武之年，果被除屏。今院宇荒蕪，惟餘一堂，容像存焉。
釋智方，蜀川資中人。其先東吳，遠祖宦於西蜀，遂乃家焉。童稚出家，止州廓龍淵寺輪法師所。早與寶海周旋，同往楊都雲法師講下。而機辯爽利，播名楊越，每講商略詞義，清雅泉飛，故使士俗執紙抄撮者常數百人。初講法華，至寶塔品高妙，遂序王釋義了，乃曰：何必昔佛國土有此高妙？即楊都福地亦甚莊嚴。至如彌天七級，共日月爭光，同泰九層，與煙霞競色。方井則倒垂荷葉，圓桶則側布蓮花。似安住之居南，類尼佉之鎮北。耳聞目見，庶可聯衡。錄得者祕以齎歸益部，吁嗟歎為驚絕。故其語出成章，狀如宿構。
寶海頻來擊難，發其聲彩。故海問曰：三變此方，改穢成淨，亦能變凡成聖不？答曰：化佛甚多，狹故須廣。凡聖自爾，何勞改變？又難：若爾，則六十小劫謂如食頃。但是聖睹，凡不能睹。凡聖俱睹，凡聖俱聖。方笑曰：高坐何曾道此？乃是自道自難耳。海覺言失，乃調曰：三隅木升，何謂智方？尋聲報曰：瓦礫洿池，那稱寶海？眾大笑而散。及疾甚，海恆來看慰，乃謝曰：智方不能攝養，致此沈痾。仰勞仁者數來垂問，願生善處，常與同遊。俄而異香滿室，中夜卒於益部，年九十餘。
釋羅雲，姓邢氏，南郡松滋人。初從上明東寺出家，志操所懷，附參成德。承金陵道王索隱者若林，遂輕千里，遠追勝侶。會楊都道朗盛業興皇，乃傾首法筵，鑽仰徽烈，一乘四論，大剖津途，于時常令學徒括究幽隱。雲年十六，甫在幼沖，銳志前驅，問常無常義，而容色無撓，賓主綽然，眾咸嘉賞，朗乃以所服帔處眾贈之，自此名稱踰遠，所在傳之。而樂法不窮，如愚莫滯。
自朗遷後，廣訊所聞，又從福緣寺亘法師採酌遺逸。亘縱解無遺，任其鑽仰。雲以三論奧義未被荊南，二障多阻，誓當弘演。有遷禪寺陟禪師，定慧兼修，注心開剖，于時六合混壹，三楚全盛，眾若稻麻，人多杞梓。雲創還鄉寺，乘此應機，居端座為請益之師，吐清言為住法之首。總管宜陽公王世積詔使舍人蕭子寶躬臨法席，咸誦德音。有龍泉寺，地隔囂塵，心存閑曠，乃居之五十餘年，修緝棟宇，常坐不臥。領徒五百，時呈翹楚。煬帝承名，有勑追入，避跡鑿坏，以病而退。
昔釋道安於上明東寺造堂七間，曇翼後造五間，連甍接棟，橫列十二。雲此堂中講四經、三論各數十遍，不於文外別有撰述，皆心思口演，冰釋理順，故得空有兩忘，教義雙舉。時松滋有道士姓俞者，學冠李宗，業該儒史，常講莊、老，私用內經。雲命門人慧成、道勝曰：彼道士蜂飛蟻聚，掠牛盜法，情實難容。爾傳吾旨，摧彼邪蹤。成等詣彼而坐，道士曰：人天交接，兩得相見。成曰：脫珍御服，著弊垢衣。習近窮迷，將開漸化。時以為名答。成前呼俞為先生，俞瞋曰：我非俗士，那詺我為先生？成曰：汝既諱喚先生，請除先字，還依舊姓名曰俞生。所以句句之中常銜俞生。于時大眾欣笑無已，道士負慚折角。
雲奉執高尚，雅鎮時俗，迎送慶弔一無預焉。或負榮傲道者聞而往造，及見參禮，汗流心戰。生緣在神山之下，一夏居止，靜處思玄，母日自齎登上供。設有問其故，答曰：即此為報母之劬勞也。昔朱粲寇擾荊南，寺多焚毀，惟雲所造龍泉獨存。以賊中總管，雲曾授戒，所以尊師重法，寺獲存焉。
雲兄弟五人，皆為法師，而雲最小，神彩特達。入室弟子十人，椿、詵、澄、憩等，傳道開化岷蜀，江淮故未敘歷。以隋大業十二年四月二十三日，端坐遷於寺房，春秋七十五。中書令岑文本製碑。沙門道顒即雲之兄也，學通大小，名聞道俗。於上明東寺起重閣，在安公驢廟北。
傳云：安公乘赤驢從上明往襄州檀溪，一夕返覆，檢校兩寺并四層三所，人今重之，名為驢廟，此廟即繫驢處也。
釋法安，姓田，枝江人。神彩俊越，見稱僮幼。年十八，遊學金陵。初聽成實，後學中觀，於興皇座下十有餘年。庶乎屢空，智乎特秀，三千學侶，獨標三絕之名：形長八尺，風儀挺特，一也；解義窮深，二也；精進潔己，三也。
時聽涅槃，每立異義，令眾難之。人雖巨眾，無能屈者，由是聲聞楚、越。一時，朗公知其穎拔令論義，應命搆擊，問領如響。往復既久便止，朗曰：爾義窮乎？對曰：義若恆沙，何可盡也？時學門名安者多，目之為沙安。三論、四經皆講，制廣初章及鹿角章等，理致宏遠，流傳江漢。
年過不惑，迴情在定，更不談說。時往成禪師所，共論定道，琢磨心性。動經晨夕，而不噉僧食，不飲濁漿。春秋六十五，終於等界寺。寺在私洲之上，西望沙洲，即劉虯注法華之地，今經臺餘基尚在。
釋慧哲，姓趙氏，襄陽人。識度弘朗，業操清遠。出家已後，南趣楊都，會陳國文昌，載隆三寶。僧正瓊公，精理入神，淨行純備，微銜紫相，世號烏瓊。帝尚重焉，奉為大僧正也。監護法城，為物依止，陳氏王族歸戒所投。自餘槐棘，無敢造者，住建初寺。禎明元年，忽然坐逝，葬樓湖之山。天子哀之，以黃麾諸杖衛送墓所。初未終頃，所住寺塔三日光現，因而告終，道俗異焉。時彭城寺寶瓊者，善講說，有風采，形相奇白，世號白瓊。
哲初參聽其講，大開令業，聚徒講說，屢發新聲。以慧悟自矜，頗懷傲誕。承興皇道朗神辯若劍，罕有當鋒，因而從其言晤，往復移時，答對逾遠。哲大異之，即從伏聽，沈隱微密，自然通解。而威容自矜，動止懷法。曾於行路，忽遇雷雨霈注，哲從容如常，不失規矩。時雨瀉靴水，安行達寺。行步詳序，視瞻不眄；轉身徐顧，無妄乖越，時人呼為象王哲也。
又善護根門，節量口腹，便利滌沐，罕有延濫，所以召請俗舍，信宿經時，皆不睹其流穢，歎美增盛。及講三論，俊朗之響，重光先價。引眾泝流，屆于本邑，住城西望楚山光福禪房下龍泉寺，常以弘法為務，涅槃、三論遞互相續。學士三百餘人，成器傳燈可有五十，即惠品、法粲、智嵩、法同、慧璿、慧楞等是也。各領徒屬，所在通化。
開皇十七年四月卒于龍泉，時年五十有九，葬于四望山寺。弟子慧嵩等豎碑于本住，沙門慧嚮製文。嚮有奇才，思力遒壯，為總管薛道衡所重。嵩有學聲，多所遊貫，今住京都，頻揚講說。
時同邑有洪哲者，統閑大小，每開法肆，以達解之望，徵延慧日，故西楚傳號為前後兩哲云。
釋慧暅，姓周氏，其先家本汝南，漢末分崩，避地江左。小震是宅，多歷年世，今為義興陽羨人也。祖韶，齊殿中將軍；父覆，梁長水校尉。並偃仰衡門，不求聞達，優遊卒歲，易農而仕。
晅穎悟冥來，挺操童幼。鑽求六經，略通大義。蓋家教之常習，非其好也。年十八，乃喟然歎曰：服膺周、孔，以仁義為先；歸心黃、老，以虛無為貴。而往來生死，出入塵勞，乃域中之累業，非出世之要道也。既發希有之志，仍感非常之應。夢見一塔，累級五層，畫彩莊嚴，迢然峻峙，因而禮拜，願昇此塔。少選之頃，俄上相輪，當時身心快樂，未曾有也。於是將遊京邑，途次朱方，遇竹林寺詡法師，雅相嗟賞，乃依止出家為十戒和上。尋出都住甘露鼓寺。進具已後，從靜眾峰師受十誦律，又聽龍光綽師成實。自綽化往，更採眾師，屬意毗曇，并八犍度，將欲並遊祕奧，盡掇菁華，還從龍光學士大僧都舒法師研精成論。
及舒物故，親受遺囑。值梁室版蕩，京寺荒殘，乃裂裳杖錫，來止南徐；寔報地恩，兼修法事。陳武在田，朱方歷試，夙承高譽，雅相欽重。司空侯公次牧此州，虛心頂戴。永定三年，侯公入輔，乃請出都，於白馬寺講涅槃經及成實論，學徒雲結，不遠千里，揮汗鼓袂，風雨生焉。法筵之盛，莫或斯擬。
天嘉二年，學士寶持等二百七十人，請講於湘宮寺。太建四年，宣帝勑請徙講東安。後主昔在春坊，亟經義集曾屬，才辯雄遠，特所溢心；及嗣寶位，深惟敬仰。至德元年，下詔為京邑大僧都，四年轉大僧正。及天下混一，來止徐方，緣會敷弘，無替時序。以開皇九年七月十日遷於中寺，春秋七十有五，其月二十八日窆於鍾山之巖。
惟暅行業清高，靈祇嚮應，神通感召不可思也。昔在陳朝，每年夏中，常請於樂遊苑，為陳氏七祖及楊都六廟諸神，發涅槃、大品經，並延神坐，俱在講筵。所以翠旌孔蓋，羽服霓裳，交亂人物，驚神眩目。而往來迎送，必降雲雨，冥期無爽，十有餘載。常於食後講前假寐偃息，及講時將至，輒見朱衣人喚曰：法師好起也。陳領軍將軍任忠少為將帥，雅好畋遊，然宿植勝因，善機將發，庖廚饔餼悉放奇光，睹而怪之，竊懷憂懼。夜夢異人來謂己曰：如請東安講，則所見必當無憂。既而覺悟，歡喜踊躍，罝罦矰繳一時焚燼。仍屈兩夏，於府講說，因此懺悔，承持二經，受不殺戒。故靈跡寔繁，未陳萬一。
凡講成實玄義六十三遍、論文十五遍、涅槃、大品各二十餘遍。五十許年，法事相接。自餘眾部，略而不載。菩薩戒弟子司空吳明徹等，公侯將相、貴遊朝士數千餘人，難以勝記。弟子智瑜等以音儀永謝，餘論將空，非彼豐碑無陳聲實，乃勒銘于寺中，菩薩戒弟子著作郎瑯琊王胄製文。
釋慧弼，姓蔣氏，常州義興人也。祖玄略，以忠孝登朝。父元貺，以才華待詔。咸佩印綬，並奏弦歌。季父元舉，陳世公臣，庭列鼓鍾，路橫驂駟，車馬之客填階，琴嘯之賓盈席。見弼青襟之年神爽，咸異嗟曰：此子若逢鳳德，終為王佐之才。既挺龍頤，必有封侯之應。弼情存出俗，因而答曰：無為之貴可以娛情，有待之煩徒勞人耳。於即蔬素遷遲，便思脫蹝。
陳武龍飛，大興元福。永定二年，躬行袞冕，為剪周羅，三衣什物一時通給，乃伏業於惠殿寺領法師為弟子。領東南竹箭，震澤風聲，王族望僧塗香是屬。弼親承雅訓，聽受成實。年登弱冠，握錐淮海。值寶梁明上盛弘新實，天宮晃公又敷心論，遂窮神追討，務盡教源。所以六足八犍、四真五聚，明若指掌，罔或有遺。
天嘉元年，遊諸講肆，旁求俊烈。備見柏梁，悟茅茨之陋，頻涉三休；恨土階之鄙，乃去小從大，徙轍舊章。聽紹隆哲公弘持四論，纔經一悟，功倍常徒；研味數旬，精通玄極。是知大智本行，與日月而齊明；名稱普聞，將風雲而共遠。然其神思沈鬱，詞吐抑揚，剪萬古之盤根，朗百年之闇室，浙左欽德，更甚江東。
太建十年，下勑於長城報德寺講涅槃、法華，瓶錫盈堂，簪裾滿席。質疑請道接踵成林，稟戒承歸排肩如市，莫不謂百步之香草或千年之聖人。爰至哲公將乎大漸，仍遣使者召還京室，鸞几、麈尾、經書、義疏，預是講儀，一皆付囑，欲令法輪不斷，佛種相仍。弼頂受遺令，時滿六年，敷演論經各盈十遍，傳授之美復見伊人。
隋師伐罪，陳運受終，思報地恩，言旋故里。安國寺者，陳武所營，基趾仍存，房廡彫壞。弼蒙犯霜露，振錫揚煙，廣率良朋，願言修理，故得寺宇光華，門房儼麗。故真觀法師製寺碑曰：花塼錦石更累平階，夏藻秋蓮還莊竦塔。月臨月殿，粉壁照於金波；雲映雲臺，畫梁承於玉葉是也。至於經像繕修，鍾磬鎔範，其為法利胡可勝言？以開皇十九年正月忽抱氣疾，便覺彌留。至三月半，午時從化，春秋六十有三，窆于華陽之山。學士慧方陪隨歲久，義解鉤深，堪任傳燈，咸以付囑，乃立碑於寺云。
釋靈裕，俗姓趙，定州鉅鹿曲陽人也。年居童幼，異行感人。每見儀像沙門，必形心隨敬。聞屠殺聲相，亦切愴胸懷。致使鄉黨傳芳，親緣為之止殺。年登六歲，便知受戒，父母強之，誓心無毀。尋授章本及以千文，不盈晦朔，書誦俱了。至於孝經、論語，纔讀文詞，兼明注解。由是二親偏愛，望嗣門風。
年七歲，啟父出家，父以慧解夙成，意宗繼世，決誓不許，唯令俗學，專尋世務，礙之道法。裕嘆曰：不得七歲出家，一生壞矣。遂通覽群籍，資於父兄，並包括異同，深契幽賾，唯老、莊及易，未預承傳。年十五，潛欲逃世，會丁父艱，便從世疾，苫塊縈轉，杖而能起。服畢，厭俗心猛，不敢辭母，默往趙郡應覺寺投明、寶二禪師而出家焉。既初染大法，勑令誦經，裕執卷而誓曰：我今將學，必先要心，三藏微言定當窮旨，終無處中下之流。暨於儒、釋兩教，遍須通曉也。
年始弱冠，聞慧光律師英猷鄴下，即往歸稟。會已歿世纔經七日，獨嗟無遇，戒約何依？乃迴投憑師，聽於地論，荏苒法席，終于三年。二十有二方進具戒，還從明、寶二德求為本師，乃皆辭曰：吾為汝緣，吾非汝師。可往勝上所也。遂赴定州而受大戒，即誦四分、僧祇二戒，自寫其文，八日之中，書誦俱了。有定州刺史侯景訪裕道行，奏請度之，隸入公名，甚相器重。
後南遊漳滏，於隱公所偏學四分，隨聞尋記，五卷行之。又以地論初興，慧光開悟之元匠，流衍弘導，道憑即光師之所親承。裕依憑法席，晨夜幽通，發奇剖新者，皆共推揖。有齊宣帝盛弘釋典，大統法上勢覆群英，學者望風嚮附，用津僥倖。唯裕仗節專貞，卓然不偶倫類，但慮未聞所聞，用為翹結耳。
後上統深委高亮，欽而敬之，自此專業華嚴、涅槃、地論、律部，皆博尋舊解，穿鑿新異。唯大集、般若、觀經、遺教等疏，拔思胸襟，非師講授。又從安、遊、榮等三師聽雜心義，嵩、林二師學成實論。功將一紀，解貫二乘，綱領有存，皆備科舉。而精爽弘贍，理相兼通。曾與諸僧共談儒教，旁有講席，參涉間聞，兩聽同散，竟以相聞覆述句義，並無一遺。由此鄴下擅名，遐邇馳譽。且而剛梗嚴毅，守節自專，至於都講覆述，勵懷非任，世供道望，銷聲避隱，有事不獲己者，讓而受之。
夏居十二，鄴京創講，名節既著。言令若新，預聽歸依，遂號為裕菩薩也。皆從受戒，三聚大法，自此廣焉，因以導物為恆務矣。意存綱領，不在章句，致有前後重解，言義不同。亡筌者會其宗歸，循文者失其宏趣。會齊后染患，願講華嚴，昭玄諸統舉裕以當法主，四方一會，雅為稱先。時有雄雞一頭，常隨眾聽，逮于講散，乃大鳴高飛西南樹上，經夜而終，俄爾疾遂有瘳。斯亦通感之明應也。內宮由是施袈裟三百領，裕受而散之。
文宣之世，立寺非一，勑召德望並處其中，國俸所資，隆重相架。裕時鬱為稱首，令住官寺，乃固讓曰：國意深重，德非其人。幸以此利授堪受者。其高謝榮時為類若此。有善生法供，則受而無憚。其攝引陶化又若此也。故其所行藏，不為世情之所同測矣。
年四十有七，將鄰知命，便即澄一心想，禪慮巖阿。未盈炎溽。范陽盧氏聞風遠請，裕乘時弘濟，不滯行理，便往赴焉。至止講供，常溢千人。聽徒嘉慶，前後重疊。後還鄴下，與諸法師連座談說，齊安東王婁叡致敬諸僧，次至裕前，不覺怖而流汗。退問，知其異度，即奉為戒師。寶山一寺，裕之經始，叡為施主，傾撤金貝。其潛德感人又此類也。
周氏滅齊，二教淪沒，乃潛形世壤，衣以斬縗三升之布，頭絰麻帶，如喪考妣，誓得佛法更始，方襲舊儀。引同侶二十餘人居于聚落，夜談正理，書讀俗書。學既探幽，隨覽綴述，各有部類，名如後列。時屬儉歲，糧粒無路，造卜書一卷，令占之取價，日米二升以為恆調。既而言若知來，疑者叢鬧，得米遂多。裕曰：先民有言舐蜜刃傷，驗於今矣。索取卜書，對眾焚之。日別自往，須臾獲價，卷席而歸，所得食調，及時將返，用供同厄，遂達有年。
大隋運興，載昌釋教，裕德光先彥，即預搜揚。開皇三年，相州刺史樊叔略創弘講會，延請諸僧，並立節前標，遺法明寄。一期影響，千計盈門。裕當元帝，允副玄望。有勑令立僧官，略乃舉為都統。因語略曰：統都之德，裕德非其德。統都之用，裕用非其用。既其德用非器，事理難從。僉謂：捨於此人，則薦失綱要。後更伸請，乃潛遊燕、趙，五年行化，道振兩河。
開皇十年，在洺州靈通寺，夜於庭中得書一牒，言述命報，厄在咸陽。初莫測其然也。至于明年，文帝崇仰釋門，遠訊髦彥，皆云：裕德覆時望矣。因下詔曰：敬問相州大慈寺靈裕法師：朕遵崇三寶，歸向情深，恆願闡揚大乘，護持正法。法師梵行精淳，理義淵遠，弘通玄教，開導聾瞽，道俗欽仰，思作福田。京師天下具瞻，四方輻湊，故遠召法師，共營功業。宜知朕意，早入京也。裕得書惟曰：咸陽之厄驗於斯矣。然命有隨遭，可辭以疾。又曰：業緣至矣。聖亦難違。乃步入長安，不乘官乘。時年七十有四，勑遣勞待，令住興善。仍詔所司咸集僧望，評立國統。眾議咸屬，莫有異詞。裕笑曰：當相通委，何用云云？遂表辭請還，置言詳覈。帝覽表究情，依即聽返。僕射高穎等意存統重，又表請留，帝即下勑，令且住此。裕曰：一國之主，義無二言。今復重留，情所未可。告門人曰：王臣親附，久有誓言。近則侮人輕法，退則不無遙敬，故吾斟酌向背耳。尋復三勑固邀，裕較執如上。帝語蘇威曰：朕知裕師剛正，是自在人，誠不可屈節。乃勑左僕射高穎、右僕射蘇威、納言虞慶則、總管賀若弼等諸公詣寺宣旨，代帝受戒懺罪，并送綾錦、衣服、絹三百段，助營山寺。御自注額可號靈泉，資送優給，有逾常准。力步而歸，達于本邑，顧而言曰：往返之弊，厄不亡乎？由是勑問屢馳，䞋錫重沓，稽疑請決者不遠而至，餐風沐道者復結於前矣。裕末又住演空寺，相州治西，秉操彌堅，履行逾肅。帝聞之，又下詔曰：敬問演空寺大德靈裕法師：朕遵仰聖教，重興三寶，欲使生靈咸蒙福力。法師捨離塵俗，投旨法門，精誠若此，深副朕懷。其為國主思問如此類也。
及仁壽中年，分布舍利，諸州起塔，多有變瑞，時人咸嘉為吉徵也。裕聞而歎曰：此相禍福兼表矣。由雜白花、白樹、白塔、白雲相現吉緣，所為凶兆。眾初不信之也。俄而獻后、文帝相次昇遐，一國素衣，斯言有據。相州刺史內陽公薛胄，所住堂礎忽變為玉，胄謂為善徵也，設齋慶之，裕曰：斯琉璃耳。宜慎之，戒之，可禳之以福。胄不從其言。後楊諒起逆，事有相緣，乃流之邊裔，追悔昔言不慎之晚矣。又於寒陵山所，造九級浮圖，仁壽末歲，止營四層，裕一旦急催曰：一切無常，事有障絕。通夜累構，將結八重，命令斷作，僅得施座安橙。值晉陽事故，生民無措其手足，裕命復懸於後載。其先見之明皆若此也。
於時鄴下昌言：裕師將過世矣。道俗雲合，同稟歸戒，訪傳音之無從。裕亦信福命之云盡，乃示誨善惡，勵諸門人，從覺不愈，至第七日，援筆制詩二首。初篇哀速終，曰：今日坐高堂，明朝臥長棘，一生聊已竟，來報將何息？其二悲永殯曰：命斷辭人路，骸送鬼門前，從今一別後，更會幾何年？至夜，告侍者曰：痛今在背，吾將去矣。至于三更，忽覺異香滿室，內外驚之。裕靜慮口緣念佛，相繼達于明相，奄終于演空寺焉。春秋八十有八，即大業元年正月二十二日也。哀動山世，即殯於寶山靈泉寺側，起塔崇焉。
初裕清貞潔己，正氣雲霄，器識堅明，抗跡塵表。師資傳授，斯寄得人。身佩白光，映照幽晦。眄睞高視，瞻見遠近。而奉禁自守，杜絕世煩，虔虔附道，克念齊聖。母病綿篤，追赴已終，中路聞之，竟不親對，嗟曰：我來看母，今何所看？宜歸鄴寺為生來福耳。割略親愛，如此之類。至於弘法軌模，萬代宗轄，志存遠大，不局偏授，故有單講雙時，雅為恆度；略文對講，生常不經。必有傳講，要須延請，供承顒仰，方登法座。嘗有一處，敷演將半，因行遊觀，乃近韭園，問其本緣，云：是講主所有。裕曰：弘法之始，為遣過原。惡業未傾，清通焉在？此講不可再也。宜即散之。便執錫持衣，徑辭而出。講主曰：法師但講，此業易除耳。復未足憂之。便借倩村民犁具，一時耕殺四十畝韭，擬種穀田。斯道俗相依，言行無越，一人而已。
其講悟也，始微終著，聲氣雄遠，辯對無滯，言罕重宣。或一字盤桓，動移數日；或一上之中，便銷數卷。及至後講，更改前科，增減出沒，乘機顯晦，致學者疑焉。裕曰：此大士之宏規也。豈可以恆情而斷之？故十夏初登，而為領袖傾敬。或大德同集，間以謔情，及裕之臨席，無不肅然自持，諠鬧攸靜，所以下座尼眾莫敢面參。而性剛威爽，服章麤弊，貴達之與廝下承對一焉。去來自彼曾無迎送，故通儒開士積疑請決，藝術異能抱策呈解，皆頂受絕歎，言不寫情，可謂坐鎮雅俗於斯人矣。故鄴下諺曰：衍法師伏道不伏俗，裕法師道俗俱伏。誠其應對無思，發言成論故也。
又營諸福業，寺宇靈儀。後於寶山造石龕一所，名為金剛性力住持，那羅延窟面別鑴法滅之相，山幽林竦，言切事彰。每春，遊山之僧皆往尋其文理，讀者莫不歔欷而持操矣。其遺跡感人如此。
自前後行施，悲敬兼之。袈裟為惠，出過千領。疾苦所及，醫療繁多。但得厚味，先必奉僧。身預倫伍，片無貯納。講授之隙，正面西方。凡所涕涶，返而咽之，一報無棄。形不妄涉，口不浮詞；人畜訓誨，絕於呵捶。乃至責問童稚，誡約門人，自述己名，彼號仁者，苦言切斷，聞者淚流，自有師資，希附斯軌。
年登耳順，養眾兩堂，簡以未具，異室將撫，言行有濫，即令出眾。非律所許，寺法不停女人、尼眾，誓不授戒，及所住房由來禁約，不令登踐。斯又裕勵後代之弘略也。沙彌受具，和上德難，故盡報不行。自餘師證，至時臨眾，若授以三聚，則七眾備傳。故使弘法之時，方聽女眾入寺，並後入先出，直往無留。致有法席清嚴，響傳宇內，侍者供給，不預沙彌。僧制澄正，無論主客。內惟護法，外肅愆過。身服清修，不御綾綺，垂裙踝上四指，衫袖僅與肘齊。祇支極長，至脛而已。設見衣制過度，則處眾割之。故方裙正背、大氈被褥、皮革上色、錢寶等物並不入房，何況身履而為資具？斯又處儉之從教矣。常服五條，由來以布，縱有繒帛成施，終以惠人。祇支亦爾，餘則弊納而已。世有激刺，頗用以為邀名者，時或達之，裕曰：吾聞君子爭名，小人爭利。復何辭乎？或曰：名本利緣耳。裕曰：吾得利便失名矣。又曰：此乃詐為善相。答曰：猶勝真心為罪也。時人以為佳言。其志行之儀可垂世範，故傳者不漏其節焉。
自年三十，即存著述。初造十地疏四卷、地持、維摩、波若疏各兩卷、華嚴疏及旨歸合九卷、涅槃疏六卷、大集疏八卷、四分律疏五卷、大乘義章四卷、勝鬘、央掘、壽觀、仁王、毗尼母、往生論、上、下生、遺教等諸經各為疏記，成實、毗曇、智論各抄五卷、聖跡記兩卷、佛法東行記、眾經宗要、譯經體式、受菩薩戒法并戒本首尾注，華嚴等經論序、大小乘同異論、舍利目連傳、御眾法等，各有聚類，宗要可傳。又製安民論、陶神論各十卷、勸信釋宗論、㲉卵成殺論字本七卷、莊記、老綱式經、兆緯相錄、醫決符禁法文、斷水蟲序、齊世三寶記、滅法記、光師弟子十德記、僧制、寺誥、十怨十志頌、齊亡消日頌、觸事申情頌、寺破報應記、孝經義記、三行四去頌、詩評，并雜集等五十餘卷，久行於世。言無華侈，微涉古製，略情取理者，久而味之。又凡授法，意專行用。有返斯趣者，告曰：原聖人垂教，教被行人。人既不行，還同不學。有違者驅出。斯又重法成人者也。
觀裕安民、陶神二論，意在傳燈，惠流民品。篤識高行，此焉攸屬。有黃龍沙門，鄴中同聽經論禪律，罔不吞委，行解相貫，學者傳之，將返燕郡，故來別裕，乃致請曰：願垂示一言要法，所謂即解即行，而能長益沙門道行者。裕曰：必如來言，臨別相告。後將首路。裕曰：經誥禪律，恐雜聖心。高僧一傳，即凡景行，輒以相酬，可為神用耳。其人欣戴，齎傳還鄉。斯寔殷鑒物表，機悟有宗也。又生常處眾，必先端首。說戒、羯磨，無傳欲法。諷諫之術，聞者如流。
嘗於京輦入淨影寺，正值布薩，徑坐堂中，見遠公說欲，裕抗聲曰：慧遠讀疏，而云法事因緣，眾僧聽戒，可是魔說？！合座驚起，怪斥其言。識者告遠，遠趨而詣堂，裕曰：聞仁弘法，身令易傳。凡習尚欣，聖禁寧准？遠頂禮自誡，銜泣受之。由是至終，遠常赴集。其生物信順，皆若此焉。自東夏法流，化儀異等，至於立教施行，取信千載者，裕其一矣。
釋慧藏，姓郝氏，趙國平棘人。十一出家，即流聽視。未登冠具，屢講涅槃，剖析深奇，符契文旨。及律儀圓備，更業毗尼，行等明珠，解逾前達。未聽智論、十地、華嚴、般若等經論，博見之舉，人誰肯推？但深窮性體，義難抑伏。皆仰謝高斷，罕不師焉。
年登不惑，乃潛于鵲山，木食泉漿，澄心玄奧，研詳雖廣，而以華嚴為本宗。洞盡幽微，未測邪正，仰託聖助，希示是非。登即夜降靈感，空中聲言：是！是！既聞斯告，因撰義疏，躬自傳揚，絓預學流，普皆餐揖。
齊主武成，降書邀請，於太極殿開闡華嚴，法侶雲繁，士族咸集，時共榮之，為大觀之盛也。自爾專弘此部，傳習彌布。屬周毀經道，剷跡人間，遷息煙霞，保護承網。隋初開法，即預出家，講散幽旨，歸途開悟。化自東川，風行草偃，行成達義，德以誘仁。冰玉方心，松筠等質，故法雨常流，仁風普扇。致使道俗慶其來蘇，蒙心重其開獎。
開皇七年，文帝承敬德音，遠遣徵請。蒲輪既降，無爽綸言。藏乘機立教，利見大人，杖錫京輦，仍即謁帝承明，亟陳奧旨。凡所陶誘，允副天心，即六大德之一也。有勑加之殊禮，故二紀之內，四時不墜。後以般若釋論群唱者，多至於契賞，皆無與尚。時有沙門智穩、僧朗、法彥等，並京室德望，神慧峰起，祖承舊習，希奉新文，乃請開講金剛般若論。藏氣截雲霞，智隆時烈，將欲救拯焚溺，即而演之。于時年屬秋方，思力虛廓，但控舉綱致，標異新理，統結詞義，言無浮汎，故稟益之徒恐其聲止，皆崇而敬焉。以大業元年十一月二十九日遘疾，卒於空觀寺，春秋八十有四。臨終，誠心曠濟，累屬露骸。弟子奉謹遺訣，陳屍林麓，掩骸修塔，樹于終南山至相寺之前峰焉。立銘表德，鐫於塔後，沙門明則為製碑文。
釋智脫，俗姓蔡氏，其先濟陽考城人也。後因流宦，故復為江都郡人焉。祖平，齊新昌太守。父遠珍，梁北兗州司馬。
脫初誕之夕，神光照室。旬日之間，枯泉自涌。斯蓋智炬欲明，法流將導之徵也。然其幼而風儀穎秀，氣調清遠。七歲出家，為鄴下穎法師弟子。穎法侶鴛鴻，釋門龍象，華嚴、十地冠絕漳流。乃專經請道，分陰無棄，宮牆重仞，咸得其門。久之又聽江都強師成實及毗曇論，分流異派，濫觴必盡。盤根錯節，遊刃有餘，即於大眾便事覆講。瀉瓶珠貫，驗在於茲。緇素嗟服，咸高神略。
時丹陽莊嚴寺皭法師成論之美，名實騰涌，遠近朝宗，獨步江表。脫乃服義下風，思餐法味。既適金陵，研幾幽旨，精統詞理，馳譽兩都。每宴居避席，請談玄論，皭師深加賞讚，稱為重器。及高座云亡，三千咸在，爰命門徒以相付囑，乃續敷義席，常轉法輪，莊嚴之部於斯榮盛。既揖論主之知人，又歎傳燈之弘教，故彫琢門侶，無輟於時。眾侶百餘，一期俊乂，成其器者九十許人。據此敷揚之功，今古罕類也。
陳至德中，帝請入內，講說開悟，亟動神機。自鄱陽王伯山兄弟、僕射王克、中書王固等敬仰惟深，並伸北面。隋祖留心法寶，闡揚至教，於岐陽宮建齋發講。有詔於脫先昇寶座，乃遣舍人崔君德宣旨曰：昔獨步一方，未足為貴。今為四海論主，始見英才。脫即發言抗論，剖斷如流。莫不緘口卷舌，迴車復路，冕旒清耳，屢動晬容。群辟解頤，日仄忘倦。
煬帝作牧䢴江，初建慧日，盛搜異藝，海岳搜揚。脫以慧業超悟，爰始霑預。既處齊衡，功倍勵業，日夕相係，通眄諸部。而標勇無前，出言成論，鼓激支派，深有會宗，故道場英賢學門崇仰，而脫雅為論士，眾所推焉。後隨帝入京，住日嚴寺，遣學士諸葛穎齎教書請講，於即奉命成化，宣譽天朝。自江南成實並述義章，至於論文曾無顧涉。脫憤激先達，創開其論，命筆制疏，消散有聞，更使德溢由來，重新其美。
自帝居望苑，大緝玄猷，以脫譽動物情，下令使修論疏。素已條貫，卷帙將成，乃結為四十卷，尋用奏聞。及獻后既崩，福事宏顯，乃召日嚴英達五十許人承明內殿，連時行道。尋又下令講淨名經，儲后親臨，時為盛集。沙門吉藏命章元坐，詞鋒奮發，掩蓋玄儒，道俗翕然，莫不傾首。脫以同法相讓，未得盡言，藏乃顯德自矜，微相指斥。文至三解脫門，脫問曰：三解脫門以何箭射？藏曰：未解彎弧，何論放箭？脫即引據徵勘，超拔新奇。遂使投解莫從，處坐緘默。殿下乃分品量德，依位演之。既預席端，便盡胸臆，仍令與道莊法師遞昇高座，共談玄理。賓主無竭，貴達咸欣。嗣后嗟味，載形音旨，頻遣庶子張衡殷勤稱敘曰：法師才學鉤深，古今罕例。仰觀談說，稱實不虛。覽所撰論疏，光溢心目，可更造淨名疏及大小名教。便給書吏，尋錄勒成釋二乘名教四卷、淨名疏十卷，常自披翫。又遣畫工圖其形於寶臺供養，每彫輦來儀，未嘗不鞠躬致敬，瞻仰遺塵，有若真對。
初梁代琰法師撰成論玄義十七卷，文詞繁富，難於尋閱，學者相傳，莫敢刪正。脫乃研詳領要，演暢惟新，理在忘筌，義深功倍，卷軸因舊，宗旨不殊，當世盛行，無不欣慶。斯可謂懸鏡拂而逾明，寶珠鎣而加彩是也。
仁壽末年，龍飛之始，以脫夙昔敦厚，情在深衷，賜帛四百段，用隆厥德也。大業元年，隨駕雒邑。二年暮冬，見身有疾，自強不息，猶事法筵。三年正月九日，弟子智翔、智僔侍疾，忽有異香滿室，赤光照牖。即夜，香水盥漱，遺疏周悉，端坐正念以至無常，時年六十有七。乘輿震悼，賻贈優厚。勑施物三百段，喪事所須隨用供給，又勑黃門侍郎張衡監護。
自脫之傳道也，聲辯清徹，眾莫之諠。標宗控引，咸有聯類。章疏雖古，陳解若新。每至隱括，必重疊研覈。預在講肆，永祛昏漠。求文檢義，功不虛筵。自見弘誘而成濟者，罕繼斯塵矣。初脫每開講題，必夢與優填瑞像齊立，豈非住持三寶功用均也？又諸有疑義，昔所未了，輒見梵僧隨方解釋。未亡之前，夢一童子手執蓮花云：天帝釋遣來請講。臨終之日，又見此相。觀其叡思通微，名高宇內，妙感靈應，夫豈徒然？凡講大品、涅槃、淨名、思益各三十許遍，成論、文玄各五十遍。傳業學士慧詮、道灌、詮聲、德雙、揚灌、復立、貞梗，各踵敷弘，知名當世。
又以其年二月二十五日，式建方墳於雒陽縣金谷里之北邙山，樹碑于側；其文，隋祕書郎會稽虞世南撰。
釋法澄，吳郡人。少機警，善談論，文章書史頗皆綜涉。初從興皇朗公講釋三論，至於教旨乖競者，皆條理而通暢焉。末聚徒立講於江都開善寺，常聽二百餘僧，化洽吳楚，傳譽淮海，負帙相趨，日增位席。晉王置四道場，澄被召入，安時悟物，弘導無絕。仁壽三年，奉令關壤，居于日嚴，廣流視聽，憲章新致。披講智論，聲望彌重，京師碩學咸謁問之。煬帝徙駕東都，定鼎伊雒，從出淆右，因疾而終，時年七十餘矣。
釋道莊，揚州建業人。遊踐經史，聽習玄論，皆會其標詣。而儀止弘雅，立性滔然，故少為同倫所尚。初聽彭城寺瓊法師稟受成實，宗匠師表，門學所推。瓊後年疾相侵，將欲傳緒，通召學徒，宗猷顧命。眾咸揖謝於莊，允當遺寄，瓊曰：莊公學業優奧，誠如弘選，理副諸望，用光於後。然其首大足小，終無後成，恐其徙轍餘宗耳。遂不行眾議。莊後果鄙小乘，歸崇大法，從興皇朗法師聽酌四論，一聞神悟，挺慧孤超。
後入內道場，時聲法鼓，一寺榮望，無不預筵。諮謁前疑，披解無滯。年德既富，皆敬而推焉。帝昔處蕃，致書禮問，詩論嘉篇每令扣擊，詞采豐逸，屢動人心。末又追入京師，住日嚴寺，頻蒙謁見，酬抗新敘。引處宮圍，令其講授。言悟清華，玄儒總萃，皆歎其博要也。晚出曲池日嚴本室，又講法華，直敘綱致，不存文句。著疏三卷，皆風骨雅趣，師者眾焉。
煬帝初臨，以莊留連風雅，道味所流，賜帛五百段，氈四十領。隨駕東指，因疾而卒於洛陽，時年八十一矣，即大業之初也。有集數十卷，多在淮南，少流北壤。
釋法論，姓孟氏，南郡人。初住荊州天皇寺，博通內外，詞理鋒挺。隱淪青溪之覆舟山，味重成實，研洞文采。談敘之暇，命筆題篇。梁明帝重其雅素，厚禮徵召。而性在虛閑，不流世供，葛屨蒲服用卒生年。隋煬在蕃，遠聞令德，召入道場，晨夕賞對。王有新文頌集，皆共詢謀。處俗傳揚，亟移歲序。後入京輦，住日嚴寺。文帝時幸仁壽，論往謁見，特蒙接對，躬事展禮。帝美其清悟，為設淨饌於大寶殿。論即在坐，上詩敘談帝德宮觀宏麗今古，高祖重加歎賞。及晉王之處春坊，優禮彌厚，中使慰沃，啟疏相尋。大業元年，將移東闕，下勑賜千秋樹皮袈裟一領、帛五百段、氈四十領，皇后賜狐掖皮坐褥及法服等物。故其道望帝后，咸供之隆重為類此也。因隨駕至洛，不久而終，時年七十八矣。皇上哀悼，賻贈有加，仍勑所在傳送，葬于荊楚。
自論爰初蒞法，崇尚文府，雖外涉玄儒，而內弘佛教，所以綴採篇什，皆敘釋風。當即纘敘名僧，將成卷帙，未就而卒，本遂不行。顧惟高德有墜者眾矣。有別集八卷行世。
釋僧粲，姓孫氏，汴州陳留人也。幼年尚道，遊學為務，河北、江南、東西關隴，觸地皆履，靡不通經。故涉歷三國，備齊、陳、周，諸有法肆，無有虛踐。工難問，善博尋，調逸古今，風徽遐邇。自號為三國論師，機譎動人是所長也。
開皇十年，迎入帝里，勑住興善，頻經寺任，緝諧法眾，治績著聲。至十七年，下勑補為二十五眾第一摩訶衍匠，故著十種大乘論：一通、二平、三逆、四順、五接、六挫、七迷、八夢、九相即、十中道。並據量經論，大開軌轍，亦初學之巧便也。仍於總化寺敷通此論，以攝學眾。又著十地論兩卷，窮討幽致，散決積疑。
仁壽二年，文帝下勑置塔諸州，所司量遣大德多非暮齒。粲欲開闡佛種，廣布皇風，躬率同倫洪遵律師等參預使任。及將發京輦，面別帝庭，天子親授靈骨，慰問優渥。粲曰：陛下屬當佛寄，弘演聖蹤。粲等仰會慈明，不勝欣幸，豈以朽老用辭朝望？帝大悅曰：法師等豈又不以欲還鄉壤，親事弘化？宜令所司備禮，各送本州。粲因奉勑，送舍利于汴州福廣寺。初達公館，異香滿院，充塞如煙。及將下塔，還動香氣如前蓬勃，又放青光映覆寶帳。寺有舍利亦放青光，與今送者光色相糾。又現赤光當佛殿上，可高五尺。復現青赤雜光在寺門上，三色交映，良久乃沒。粲具表聞。
仁壽年末，又勑置塔於滑州修德寺。初停館宇，夜放黃光，遍滿一室，千人同見。後放五色，食頃方滅。自爾求者輒現，不可殫言。及至塔寺，夜別放光，乃照一寺，與晝無別。有趙威德者，患目積年，蒙照平復。當下塔日，又放光明，塔上空雲五色間錯，或如賢聖、仙人、龍鳳、林樹等像，峙于雲內，數萬士女嗟詠成音，前後往使皆感靈瑞。文帝歎重，更加敬仰。
時李宗有道士褚揉者，鄉本江表，陳破入京。既處玄都，道左之望，探微辯妙，擬闡三玄。學尟宗師，情無推尚。每講莊、老，粲必聽臨，或以義求，或以機責，隨揉聲相，即勢沈浮，注辯若懸泉，起囀如風卷。故王公大人莫不解頤撫髀，訝斯權變。嘗下勑令揉講老經，公卿畢至，惟沙門不許預坐。粲聞之，不忍其術，乃率其門人十餘，攜以行床，徑至館所，防衛嚴設，都無畏憚。直入講會，人不敢遮。揉序王將了，都無命及。粲因其不命，抗言激刺，詞若俳謔，義寔張詮。既無以通，講席因散。群僚以事聞上，帝曰：斯朕之福也。得與之同時。
隋齊王見禮下筵，欽茲歎咽，常欲見其談說，故致於法會。有沙門吉藏者，神辯飛玄，望重當世。王每懷摧削，將傾折之，以大業五年，於西京本第盛引論士三十餘人，令藏登座，咸承群難，時眾以為榮會也，皆參預焉。粲為論士，英華命章，摽問義筵，聽者謂藏無以酬及；牒難接解，謂粲無以嗣。往還抗敘四十餘翻，藏猶開析不滯。王止之，更令次座接難。義聲纔卷，粲又續前難，勢更延累。問還得二三十翻，終于下座，莫不齊爾。時人異藏通贍，坐制勍敵，重粲繼接他詞，慧發鋒挺，從午至夕，無何而退。王起執粲手而謝曰：名不虛稱，見之今日矣。躬奉麈尾、什物，用顯其辯功焉。
而行攝專貞，不貪華望。及禪定鬱起，名德待之。道行既隆，最初勑命。粲以高位厚味，沈累者多，苦辭不就。以大業九年卒於興善，春秋八十有五。
弟子僧鸞、僧鳳並以繼軌馳名。鸞本姓王，名為大業。八歲通禮，十歲講傳於江都，夙有驚俗之譽。及投簪佛種，經論有聞。隋末返俗，唐初出仕，位至給事中。鳳有別傳，自光徽績。
釋靖嵩，俗姓張，涿郡固安人。幼抱貞幹，在物不群。迫以俗塵，期之道務。十五出家，有同學靖融，早達經論，通該小、大，尤究雜心。每以佛宗深要曲流委示。嵩神氣俊越，聰悟天機，隨覽義門，覆疏陶練。重以心計不測，返以問融。融無以對也，乃告曰：卿稚齒末學，徹悟若斯，可往京鄴，必成濟器。
及登冠受具，南遊漳輦。屬高齊之盛，佛教中興，都下大寺略計四千，見住僧尼僅將八萬，講席相距二百有餘，在眾常聽出過一萬，故宇內英傑咸歸厥邦。有大學寺融智法師，解貫眾師，道光二藏；學徒五百，負袟摩肩；常講涅槃及地論。嵩聞之，乃投誠焉。北面從範，攻研數載。隨聞覆述，每擊奇致，於即學徒舉目，相與推師。又以行要肇基必先戒約，乃詣雲、暉二律師所博求明誨。涉問二載，薄鏡宗條，唯有小乘未遑詳閱，遂從道猷、法誕二大論主面受成、雜兩宗，諮諏幽奧，纂習餘烈，數百僧徒各啟龍門，人分鳳翼。及嵩之位席，上經五遍，旁探婆沙、迦延、舍利弗等，妙通文理，屢動恆神。便又博觀眾經，師模論道，勢傾八位，詞號四飛。獨步河山，舟航三藏。憑附參請，智光時傑。齊琅耶王深相器重，弘扇風猷，每於肇春廣延學侶，大集鄴都，特開法座，奉嵩為法主，進勵學徒。因爾導悟成津，彌逢涼燠，傳芳接武，響譽東河。
俄屬周武屏除，釋門離潰，遂與同學法貴、靈侃等三百餘僧自北徂南，達于江左。陳宣帝遠揖德音，承風迎引，令侍中袁憲至京口城禮接登岸。帝又使駙馬蔡凝宣敕云：至人為法，以身許道。法師等善明治亂，歸寄有敘，可謂懷道正士，深可嘉之。宜於都郭大寺安置，所司供給務令周洽。仍令推薦義學長者即弘像教。時建業僧正令嵩、貴二人對弘小論，神理疏暢，贍勇當時。學侶相近，數過五百，晷漏分業，茂績新奇。有天竺三藏，厥號親依，齎攝、舍二論遠化邊服，初歸梁季，終歷陳朝，二十餘年通傳無地，雖云譯布，講授無聞。唯嵩獨拔玄心，翫味茲典，纔有講隙，便詣沙門法泰諮決疑議。數年之中，精融二部，自佛性、中邊、無相、唯識、異執等論四十餘部，皆總其綱要，剖會區分。
隋高廓清百越，文軌大同，開皇十年，敕僚庶等有樂出家者並聽，時新度之僧乃有五十餘萬。爰初沐化，未曰知津，嵩與靈侃等二百許僧聞機乘濟，俱還江北。行達徐方，盛開講肆。上柱國徐州總管乞符令和率其所部同延住前京兆王寺，具狀聞奏有敕給額為崇聖寺焉。於是常轉法輪，江淮通潤；遂使化移河北，相繼趨途，望氣相奔，俱諮攝論。嵩學資真諦，義寔天親，思逸言前，韻高傳後，大乘極旨於是乎通。自此領匠九州，垂章四海。撰攝論疏六卷、雜心疏五卷，又撰九識、三藏三聚戒、二生死等玄義，並流于世，為時所宗。
隋文封禪，岱宗鑾駕齊、魯，關中義學因從過于徐部，詣嵩法肆，伏膺受業。由此門徒推盛，章疏大行。隋煬昔鎮楊越，立四道場，教旨載馳，嵩終謝遣。及登紫極，又有敕徵，。固辭乃止。門人問其故，答曰：王城有限，動止嚴難。雖內道場不如物外。沙門名為解脫，如何返以事業累乎？吾曾遊兩都，屢逢播蕩，弊此勞役耳。恆每清素自潔，私立道場，日加禮誦，修諸淨業。講道相續，策眾六時，精苦已來，垂三十載。然其扣頭手膝、按地之所，悉成坑跡，狀若人模。其景行徵明為若此也。自有論師，多迷行旨，而嵩奉遵法度，初不墜倫。常遇天雨，澡罐在庭，恐傷地性，令淨人知舉，方自從用，同諸學士咸敬憚其知量焉。加以性愛文藻，時摛詩頌。重復嘉尚林泉，每登踐陟。子史篆隸摸揩于今，世論劇談頗有承緒。
忽以大業十年遘疾，卒于本寺，春秋七十有八。光祿大夫彭城道留守順政公董純與部內道俗殯于神皋之原。益州道基昔預末筵，餐風飲德，悼流魂之安放，悲墳隧之荒侵，為之行狀，廣於世矣。
釋靖玄，姓趙氏，天水人也。識度淹弘，清鑒懸遠。七歲任郡學生，勤閱三冬，藝該六典。皇隋肇運，便業李張，名預黃巾，身同觀宇。呼吸沆瀣，吐納陰沈。每思五千道德良非造真，七誡超昇本為浮詭，乃捨其巾褐，服此伽梨，澄練一心，專宗經部。
時年在息慈，頻登法匠，華夷欽仰，緇素屬目。受具巳後，聲勢轉高，遂使化靡隴西，扇榮河洛。以秦涼荒要，佛法澆侈，，將欲結其頹綱布此遺矰。具列正法要務奏上文皇，蒙敕允述綸言獎拔，登下河右頒條依用。元德太子籍甚芳猷，翹想欽揖，爰降令旨，遠召京華。玄遂恭承嘉惠，來翔帝宇，有令於大興善道場盛弘法會。飛軒鳴玉，杖錫挈瓶。總萃觀風，德音通被。縱遠論體，舒散疑蹤，能使難者由門，解宣盡力。時璨法師居坐，謂曰：自河涼義侶，則道朗擅其名。㳂歷至今，爾其接軫，代不可削，斯人在斯。由此顯譽京師，綽然高步。會高祖昇遐，鬱興禪定，遂應詔住焉，常轉梵輪，弘匠非少。大業七年正月二十九日無疾而化，春秋四十有三。
初玄生平言論慈悲為主，每許遺骸棄之林野。有天水同侶沙門慧嚴追想昔言，送屍山麓，肌肉已盡，便鳩聚遺身，搆茲塼塔於終南龍池寺之西岑，樹銘塔所用旌厥德，沙門明則為文。則本冀人，通玄儒，有才慧，納言敏行，尤所承統。文藻雖馳，時未之賞，乃制覺觀寺碑，物亦不悟。僕射楊素見而奇之，由斯一顧，方高聲問，奏住仁壽宮三善寺。東都譯經，又召入館專知綴緝。隋末，卒於所住。有集行世。薛道衡每曰：則公之文屢發新采，英英獨照。其為時賢所尚也如此矣。
釋智閏，不詳姓氏，襄陽人也。無師獨悟，自然厭世。周章邑野，借訪出道。承鄴下盛宗佛法，十統鬱興，令響滂流，洋溢天壤，閏不勝其喜，踊躍不安。年始二十，便趨遠詣。會遵統開弘十地，即從服業。經未越序，頻參覆論，河北夙少望塵許焉。晚學華嚴、涅槃，咸增榮顯。又聽光統四分，領受文言，兼習小論，具辯通塞，時號博贍，尟有加之。又聞江表大弘三論，既是本願，不遠而歸。正值長干辯公當塗首唱，預從聽受，一悟欣然。文義重深，遂多時載。　後還漢陰，鎮常講導，化行江涘，善生道俗。
大業初建，延住慧日，該富之量更溢由來。會征遼左，求功岳瀆，敕閏岷蜀祭禱江神。還至西京，因疾而化，卒于禪定寺，時年七十有五，即大業十年矣。
釋智聚，姓朱氏，住蘇州虎丘東山寺。神氣清遠，彰於襁褓。深厭籠樊，樂希寥廓。初投武丘胤法師。胤道藝之重，羽儀當世。聚分陰無怠，請益深旨。有同郡顧希憑、會稽謝峻岳，義府經肆，東南之美，並欽高德，同揖清風。由是儒墨通弘，真俗具舉，宮牆重仞允得其門。纔踰弱冠，便弘講說。莊嚴皭師，新實一家鷹揚萬代，遂伏膺諮質，百舍非遠。斐發既精，疑滯咸折。汝南周弘正博通內外，鑒賞人倫，常歎嘉之，以為釋門之瑚璉也。陳鄱陽王伯山、新安王伯周、新蔡王叔齊並降貴慕道，延請敷說。
至德二年，奉敕於太極殿講金光明，天子親臨法席，具僚咸在，故能寫此懸河，振斯木鐸，亹亹奇韻，超超入神。或有捷徑小道，互持邪論，莫不迴車杜口，改心易業。人主歎賞，稱善久之。至德三年，丁外母憂，泣血銜哀，殆將毀滅，因此言歸舊里，止於東山精舍，善說不休，法輪常轉。
開皇十一年，爰降敕書，殷勤勞問：法師栖身淨土，援志法門，普為眾生宣揚正教。勤修功德，率勵法徒。專心講誦，曠濟群品。欽承德業，甚以嘉之。尚書令楚公素、左僕射邳國公蘇威並躬到道場，接足頂禮；咸捨淨財，資莊形命。十三年，敕置僧官，道俗稽請居平等之任。聚以雅道斯人，直心應物，和合之眾，清風穆如也。
時郡將宗成劉公夙仰高名，常欽盛德，及部臨鎮，請為菩薩戒師。齊王暕以帝子之貴作牧淮海，乃降教書至山延曰：弟子下車舊楚，亟改炎涼。逖聽清規，其來有日。敬承幽栖山谷，多歷年所，道風勝氣獨擅當今，故以德冠林、遠，道超生、什。炳斯慧炬，以悟群迷，獨步江東，何甚之美？未獲稽疑下筵，餐承高義，杼軸之勞載盈懷抱，據虎之岫川途不遙。翔鷺之濤，風煙相接。心願振忍辱之衣，赴翹勤之望。乃固辭以疾。事不獲從，引藉平臺，深加敬禮。頻遣使人請弘大教。聚惟志違人世，心逸江湖，詞翰懇惻，固求東返。王亦弘以度外，得遂宿心，資給所須，將送甚重。於是接浙晨征，還居山寺。現疾浹旬，而神用無爽，以大業五年十一月二十四日終於本住，容貌若存，頂暖身柔，皆如平日。聞諸前記，乃感果之徵也。春秋七十有二。即以其年十二月窆于山之南嶺。
惟聚性託夷遠，衿情閑澹，等懷遇物，弘量居心。楚越拘情得喪兼遣，方寸之地悠然罕測。美風姿，善談笑。流連賞悟，見者忘返。加以樂說忘疲，總持無失，講大品、涅槃、法華等各二十遍，單經適務者罕得記焉。又居身清儉，不在飾玩，衣缽已外，隨用檀捨；方丈之內，虛室蕭然；几榻之間，文疏而已。故能道盛一時，名重當世。其所造丈八盧舍那、無量壽荊州瑞像於寺供養，并起澗西佛殿二所，迴廊周遍，具二莊嚴。弟子道恭、猶子道順，德惟上首，業盛傳燈，敢樹高碑，用旌景行，祕書虞世南為文。
釋慧曠，俗姓曹氏，譙國人也。其後別派，今為襄陽人焉。祖亮宗，梁給事黃門侍郎衛尉卿。父藹，直閣將軍。
曠秀氣標於弱歲，天然孝敬，率性高廉。十二出家，事江陵寶光寺澄法師，祗勤儀訓，肅奉帷筵；發明幽旨，頗超群輩。後辭朋帝渚，問道王圻，居律行寺，聽彭城講。玄關斯闢，大義已通，將事隨方，轉相弘教，乃與宗愷、准韻諸師俱值真諦，受攝大乘、唯識等論、金鼓、光明等經。俄而真諦涅槃，法朋彫徙，乃共同學僧宗俱栖匡岫，分時敷說，法化彌隆，州宰鄱陽、長沙二王俱敦師資之敬。
後於湘、郢二州累載弘道，雖親覺久忘，而地恩待報，以陳至德元年言旋舊邑，於遍學道場傳經引化。曠既律行嚴精，義門綜博，道俗具瞻，綱維是寄，統掌八載，攝是烏迴。後又奉敕移居興國，寺任攸委，絲綸再降，香蘇屢錫。秦孝王帝子之尊，建麾襄沔，聞風佇德，親奉歸戒。煬帝纂曆當符，尊賢味道，爰降王人近居輦轂。道次江陽，辭疾不見，蒙敕丹陽栖霞山寺以事治養又素協性松筠，輔神泉石，賞狎既并，纏痾用弭，於栖霞法堂更敷大論，新聞舊學各談勝解，且歸善禪。房本栖玄精舍，竟陵文宣之餘跡，禪師慧曉之遺風，鏡潭月樹之奇，雲閣山堂之妙。曾事遊處，遂有終焉之志。後攜子弟徙而憩之。崖谷泯人世之心，菸霞賞高蹈之域。其有懷真慕義者，復萃於斯矣。
以大業九年五月十六日終于寺房，春秋八十。頂煖淹時，手屈二指。斯又上生得道之符也。以其月二十日窆于寺之西山，弟子等樹碑紀德，常州沙門法宣為文。
釋智琳，姓閭丘氏，高平防輿人也。祖儼，閑居傲世。考曇珍，梁國常侍。琳弱齡，淑問彰于鄉黨。處士卞詮擅名當世，年在幼學，服膺請業，禮、易、莊、老悉窮幽致。詮嘉其早慧，命曰希世神童也。
逮于德壯，超然離俗，即事仁孝寺沙門法敦，遵就養之儀，稟息慈之戒。蔬餐苦節，篤志熏修，法花、維摩受持成誦。屬以敦公告逝，戒品未圓，乃高步上京，更崇師轍，依止東安寺大僧正晅法師。既其力生有奉，尸羅乃具，爰稟成論，兼習毗尼。既洽聞持，將弘傳授，瞻言鄉縣，思報地恩，以陳太建十年旋于舊里。南徐州刺史蕭摩訶深加禮異，爰請敷說，於是鬱居宗匠，盛轉法輪，受業求聞寔繁有眾。至十一年，下敕為曲阿僧正。至德二年，敕補徐州僧都，稱首攸歸，諒由德舉。
開皇十六年，閏州刺史李海游屈為斷事，綱維是寄，允當僉屬。所居仁孝寺者，梁故征西諮議郯僧紹捨宅所造，殿堂肇搆，亂離遄及，琳乃嗣興梓匠，爰加藻飾，輪煥弘敞，實有力焉。前後造中人像五軀、夾紵像一軀，神儀顯曜，相好嚴挺。又於育王山頂造五層塼塔，擬夫八萬同時，一期高妙。講大品、法花、淨名、金鼓各有其遍，所度弟子千有餘人。常想趣道津要，莫尚禪那。以招隱伽藍俗外塵表，山房閑寂，茂林幽邃，終焉之所，有志栖焉。迫以緣礙，弗之果也。然其溫嚴自持誨引無倦；財翫靡積，隨行給濟；威容感物，信為道門之傑矣。
以大業九年五月六日加趺合掌終於仁孝之東房，春秋七十。先是五月初，有清信士劉正勤請講彌勒，琳諭以無常，初未之許，至是果終。信哉！知命。及將大漸，誡諸弟子：尸陀林者，常所願言。吾謝世後，無違此志。沙門智鏗等謹遵遺言，以其月十一日遷于育王之山。時屬流金，林多鷙獸，始乎仲夏，暨是抄秋，膚體儼然，曾無損異。道俗嗟賞，嘆未曾有。又以其年閏九月八日於招隱東山式構方墳，言遵卜兆，全身舍利即窆山龕。方俗並臻，同門畢至，洒泣撫心，山盈響谷。乃樹碑於寺之門右，其文，江陽介生蔡瑰所製。
釋淨願，未詳其氏，代州人也。三十出家，博聞強記，推覈經論，夙有成規，遠為諸學之所先仰。創進大戒，專師律部。既越立年，彌隆盛業，以旦達曙，翹精固習。觀採五遍，便就講說。初以其壯室入道，人多輕侮。試聽其談說，屬其文理，清洞開散，片無擁滯，各投心位席，莫不致敬。願連講四分，接承十遍，又聽十地、華嚴及諸小論。末師准攝論，綱細章句，並通了談，對課篤形。有鑽注聖言，依解製節，廣流章疏。
晚入京輔採略未聞，雖經懷抱，無一新術，時未測其通照也。住于寶剎寺中，潛其容藝。後因法集，願欲矜其名采，次當豎義，意存五陰，便登坐而立。眾以其非倫，皆寂無言論，良久緘默，願俯視眾曰：豎義已久，如何不有問乎？眾曰：豎何等義？乃邀問耶？願曰：名相久矣，眾自不知。諸德坐席口傳，余則色心俱立。便安然處坐，氣勇如雲，自述曰：計未勞止，此且修人事耳。時以為矯異露潔也。及難擊往還，對答雲雨，皆先定其番數，後隨數盡言開，塞任於當時，邪正由其通滯。或重疑積難，由來不決者，而能詮達其理，釋然新暢。於即預是聰慧，歸蹤者多，遂移就寶昌，四序恆接，草堂土埵以此敷弘。正時攝論，晚夜雜心。或統解涅槃，或判銷四分，無擇餘暇，軌範後賢，凡所開言並乖舊解。制疏出後，更不重看，臨講呼喚皆衷規矩，其洽聞不忘，世罕加焉。至如，文旨重隱，讀者猶難，況通其義？願執卷披文，泠然洞盡，乃造疏十卷，文極該贍。
會文帝造塔，敕遣送舍利于潭州之麓山寺。初至州治，度湘西岸，將及山所，忽有奇鳥數萬為群，五色相翻，飛浮水上，行次向船，似相迎引。及至舍利，還飛向前，往還迅速，眾莫不怪及登岸上，鳥便行望相從，飛空同至塔所。識者以為山神眷屬之變象故也。願以瑞聞，帝大嗟賞。而教授為務，六時禮悔，初儀不怠。敬慎法律，如聞奉用。自見法匠多略戒宗，並由虧信而重所學故也。今願兼而美之，獨覺澆世，可謂明人護戒於是乎得矣。京邑擅名，初皆欽羨，及見其談講經術，並憲章先達，改正文議。封言者眾，不勝品藻，皆滯其恆習，聽者不滿十人。又以言令卓絕，非造心者所覬，故不為晚進所入。
及大業初歲，辯相法師追入慧日，見徒一百，並識知津，皆委於願。自此如常開悟，眾倍前聞，更相擊贊，令響彌遠。四方因造，日就義筵，皆聞所未聞，欣至難義。至於分暢深伏，標舉綱門，坐者不覺離席膝前，皆美其義采之英拔也。相仍一歲奄就無常，春秋六十有餘，即大業五年五月也。然願有博見之長，而寡於福業，驗乎從學，屯盛便喪，豈不然耶？既而舍利毗曇竟未披講，疏又失落，後代絕通，又可悲之深矣！
釋智凝，不詳姓族，豫州人。年小出家，積傳師習，經目不忘，並貫懷抱。所誦眾經數十萬言，須臾便引誦，未嘗溫故。及進具後，日聲情望，群宗遙指，恐無後成。凝聞之，歎曰：俗尚朝聞，不懷夕死。出世道要，何累厚彭生城？遂往嵩公　仰諮攝論。幽神外動，正義斯臨。心若舊聞，再無重請。初講纔訖，第二勝相，顧諸徒曰：攝論綱旨都可見矣。餘文無暇更聽。便欲制疏。往辭於嵩，嵩曰：後生標領，爾並驅邪。恨功未後通，恐乖僻耳。凝曰：蒙法師開明大照，舉列可知。失在支詐，故無所慮。便拜首別焉。時以為誇誕，未之欣尚也。及著疏既了，剖決詞宗，依而講解，聲望轉盛。後赴京輦，居于辯才，引眾常講，亟傳徽緒。隋文法盛，屢興殿會，名達之僧多參勝集，唯凝一人領徒弘法，至於世利曾不顧眄，所以學侶成德實異同倫。後住禪定，猶宗舊習。大業年中，卒於住寺，春秋四十有八。
初凝傳法關東，無心京講。有明及法師者，攝論嘉名，宗績相師，凝當其緒，年事衰頓，仍令學士延凝。既達相見，一無餘述，但問云：黎耶識滅不？凝曰：滅矣。及乃勇身起坐，撫掌大慶，不久而卒。凝因承及緒，故學者不移其宗。兼行潔清嚴，風霜不變，六時自課，福智無歇，故辯才一寺躬事修營，汲灌樹植，平坦僧院，初無有闕。長打將了，便就元席。說法既竟，還依福事。章疏之務，手不執文，隨時扣寂，對至鐘鼓。或一宿施會，齎及百千；或一時外食，䞋兼金帛。皆曾無別念，志存授法，故所在傳嗣矣。
有學士靈覺、道卓，並蜀土名僧，依承慧解，擅跡京室。晚還益部，弘贊厥宗，故岷洛攝論由之而長矣。
釋法彥，姓張，寓居洺州。早歲出家，志隆大法，而聰明振響，冠遠儕倫。雖三藏並通，偏以大論馳美，遊涉法會，莫敢抗言，故齊、周及隋，京國通懼，皆畏其神爽英拔也。故得彥所造言，賓主兼善，使夫妙義精致，出言傳旨。齊公高穎訪道遐方，知彥聲績，乃迎至京邑。雖復智亮冒於當時，而謙素形于聲色。所以新故挾情，有增陵勃者，彥奉而敬之，不以年齒相顧，由此識者彌愛而珍重焉。有法侃法師，本住江表，被召入關。彼方大德淵法師者，正法高桀，義學所推，語侃曰：天地雖廣，識達者希。晚學之秀，法彥一人可與論理。餘則云云，從他取悟耳。及侃至京相見，方知淵之遠鑒也。
開皇十六年，下敕以彥為大論眾主，住真寂寺，鎮長引化。仁壽造塔，復召送舍利于汝州。四年，又敕送于沂州善應寺，掘基深丈，乃得金沙，濤汰成純凡二升許，光耀奪目。又感黃牛自至塔前，屈膝前足兩拜而止迴身。又禮文帝，比景象一拜。及入石函，三萬許人並見天雲五色，長十餘丈，闊三四丈，四遶白雲，狀如羅綺，正當基上空中，自午及未方乃歇滅。滅後復降五色雲，從四方來，狀同前瑞。又感玄鶴五頭從西北來，迴旋塔上，乃經四度，去復還來。復感白鶴於上徘徊，久之乃逝。又感五色蛇屈盤函外，長可三尺，頭向舍利，驚終不怖，如此數度。刺史鄭善果表曰：臣聞敬天育物，則乾象著其能；順地養民，則坤元表其德。是以陶唐砥躬弗懈，休氣呈祥；夏后水土成功，玄珪告錫。方知天時人事影響若神。伏惟陛下秉圖揖讓，受命君臨，區宇無塵，聲教盡一；含弘光大，慈愍無邊。天佛垂鑒，降茲榮瑞：塔基六處並得異砂，炫耀相輝，俱同金寶。牛為禮拜，太古未經。雲騰五色，於今方見。又感蛇形雜采，盤旋塔基；鶴颺玄素，徘徊空際。雖軒皇景瑞，空傳舊章；漢帝慶徵，徒書簡冊。自非德隆三寶，道冠百王，豈能感斯美慶，致招靈異？帝悅之，著于別記。
彥傳業真寂，道俗承音。左僕射高穎奉以戒法，合門取信，於今不傾，並彥之開濟。以大業三年卒于所住，春秋六十餘矣。
釋法總，姓段氏，并州太原人也。少以誦涅槃為業，既通全部，志在文言。未遑聽涉，十餘年中，初不替廢。後聽玄義，便即傳講，前後二紀，領悟非一。而寬厚遜仰，為物歸投。開皇中年，敕召為涅槃眾主，居于海覺，聚結四方，常敷至理，無捨炎燠。
仁壽歲初，敕送舍利于隋州之智門寺，掘基三尺，獲神龜一枚，色黃且綠，狀如彩繡，頭有八字云：上大王八萬七千年。腹下有王興二字，馳步往來，都無所食。及舍利所由，令人治道，於隋侯橋側柳樹又雨甘露，狀如雨下，香甜濃潤，眾共飲之。總乃表聞。帝敬謁靈祥，恆以此龜置於御座，與臣下觀之。有經年月，帝遊北苑，放之清池，雖汎泳少時，還出遶池，隨逐帝躬，前後非一。陪衛咸睹，共欣徵感。及四年春，又敕送舍利于遼州下生寺，放光分粒，其相極多。石函變為錦文及童子之象，函之北面現於雙樹，下有臥佛。又於函南現金剛捉杵擬山之相，又於函東現二佛俱立，并一騏驎。又於函西現一菩薩并一神尼，曲身合掌，向於菩薩。更有諸相，略不述之。又放大光，聊亂而起，動眩人目，從冥達曉。諸燈雖滅，而光續照，不異日月之明。爾夕陰雨，佛堂鴟吻放於黃光，飛移東南三百餘步。外人謂火，走赴知非。尋光所發，乃從堂中舍利處出。眾皆通見，大發道心。八日將下，五色雲蓋覆于塔上；又感奇鳥素身，烏尾赤觜，口銜片雲，狀如華蓋，亦現塔上。斯瑞之感，五萬餘人一時同見。及墳下訖，雲鳥皆滅。四月九日，基上放光，分為五道，直西而去，色如采畫，數百里引之，見者非一。總躬臨此瑞，喜發內心，具圖上聞，敕封秘閣。
後因故業講誦不疲。大業年中，卒於海覺，春秋七十矣。門人行等，玄會嗣續擅名，見于別傳。
釋僧曇，姓張，住洺州。少小出家，通諸經論。慨佛法未具，發憤求之。以高齊之季，結友西行，前達蔥山，會諸梗澀，路既不通，乃旋京輦。梵言音字並通詁訓，開皇十年，敕召翻譯。
住大興善。後敕送舍利於蒲州之栖巖寺，即古雲居寺也。山曰中朝，西臨河涘，世稱形勝莫尚於斯。初送達州治，而栖巖佛殿內有鍾鼓之音響振一寺，迫而就檢，一無所見。靈輿至寺，是夜，於浮圖上放大光明，流照堂內，通朗無翳。如是前後頻放神光，或似香爐乘空而上；或飛紫焰如花如葉，乍散乍聚；或如佛象光趺宛具；或如虹氣環遶塔帳。累日連宵，昱光難准。又州治仁壽寺僧夜望栖巖，光如樓闕，照於山谷。又去山寺八十里，住者見光如火，皆謂野火燒寺。及來尋覓，乃知靈相。其祥瑞之感如此也。
至仁壽末年，又敕於殷州智度寺置塔。初至州治，見佛像垂手正坐在于瓶內。迄至入函，常不變異。又地生羅文，屋上見青蓮華及菩薩像，大眾同睹。又見龍盤蛇屈之象，并大人足跡及牛馬鳥狩等跡。又置塔處有小蛇二枚，停住不去，因即構基，入地四尺，飛泉上涌，厲疾已下，六根壞人，服者通損，既值斯緣，乃移北置以避於泉。故二蛇之住深有由矣。
曇以傳譯之美繼業終寺。
時有慧重沙門，姓郭，雍州人。練道少年，綜尋內外。志力方梗，不憚威侮。攝論、十地戶牖由開。敕請造塔於秦州岱岳寺。初停公館，舍利金瓶自然開現，放光流外，道俗咸睹。送至寺塔，將入石函，又放光明，晁耀人目。岳表白氣三道下流，直向塔基，良久乃歇。又岳神廟戶由來封閉，舍利止至，三度自開，識者以神來敬禮故耳。後不委其終。
釋靈璨，懷州人，遠公之門人也。稟志淳直，寬柔著稱。遊學相鄴，研蘊正理。深明十地、涅槃，備經講授。隨遠入關，十數之一也。住大興善。後為遠公去世，眾侶無依，開皇十七年，下敕補為眾主，於淨影寺傳揚故業，積經年稔。仁壽興塔，降敕令送舍利于懷州之長壽寺。初建塔將下，感一雄雉集於函上，載飛載止，曾無驚懼。與受三歸，便近人馴擾，似如聽受，迴頭鼓舞，欣躍自娛。覆勘其形，實非雉也。身具五采，羽毛希世。以狀奏聞，敕勘瑞圖云彩鸞也。璨令寺僧執之，放于北山，飛鳥群迎，鳴唳而去。又感異跡，三十餘步直來塔所，不見還蹤。及四月八日將入石函，又放光明，旋環隱沒。道俗崩踊，無不發心。
仁壽末年，又敕送於澤州古賢谷景淨寺起塔。初至州治，半月之間，十八種相前後迭起，或如星光遶旋，或如丹氣碧雲、紫霞白霧羅布上空，照燭城郭。及映闤闠，數萬道俗同時一見。送至基所，光如列宿，大小交錯，數亦無量。更有諸相，具如別傳。
璨後住大禪定，如舊所傳。武德之初卒於本寺，春秋七十矣。
釋法瓚，齊州人也。安心寂定，樂居巖穴，頭陀苦行是所纏懷。隱於泰岳之阜，開蒙訓接，善知方便。兼以達解諦義，時揚清論，致有覆喪，坐無輟講。待移之誚興世，瓚初聞之，深自赧怍曰：問非切並不欲困人。謂言彼解，何言致斃？因遂杜口，不事言論，閉謁尋閑，披翫而已。
開皇十四年，文帝省方，招訪名德，人有述其清曠者，乃下敕延之，與帝同歸，達于京邑，住勝光寺。肅肅禪侶擁篲門庭，以身範世復見斯日。仁壽置塔，敕令送舍利于齊州泰山神通寺。即南燕主慕容德為僧朗禪師之所立也，事見前傳。
燕主以三縣民調用給於朗，並散營寺。上下諸院十有餘所，長廊延袤，千有餘間。三度廢教，人無敢撤。欲有犯者，朗輙現形以錫杖撝之，病困垂死，求悔先過，還差如初。井深五尺，由來不減，女人臨之，即為枯竭；燒香懺求，還復如故。寺立已來，四百餘載，佛象鮮瑩，色如新造。眾禽不踐，于今儼然。古號為朗公寺，以其感靈即目，故天下崇焉。開皇三年，文帝以通徵屢感，故改曰神通也。初至寺內，即放圓光，乍赤乍白，時沈時舉，或如流星，人眾同見。井水涌溢，酌而用之，下後還復。又感群鹿自然至塔，雖鼓吹眾鬧，馴附無恐。又感鵝一雙從四月三日終于八日恆來輿前立聽梵贊，恰至埋訖，跡絕不來。斯之感致罕聞於古。瓚具以聞。
後導以禪定，時揚法化，言無嚴切，而密附懷抱，遂終沒於所住。
釋寶儒，幽州人也。童子出家，遊博諸講，居無常准，惟道是務，後至鄴下依止遠公，十地微言頗知綱領。值周喪法寶，南歸在陳，達命清通，亟振名譽。自隋氏戡定，文軌大同，便歸洛汭，還師於遠，聽大涅槃，首尾三載，通鏡其旨，即蒙覆述。遠自處坐，印可其言，慕義相從。還居淨影，慧心更舉，遐討前英；立破之間，深鑒彌密。仁壽建塔鄧州，乃敕令往寺，名大興國也。既至求石，訪無美者，乃取寺內璞石鐫斲為函。石本麤惡，磨飾將了，乃變成馬瑙，細膩異倫。復有隸字三枚，云正國得也，形設正直，巧類神工，名筆之人未可加點。又見種種林木麟鳳等像。儒與官人圖以表奏。返寺之後，閉門修業。時因食次，方見其面。不久卒於本寺。
釋慧最，瀛州人也。初聽涅槃遊學鄴下，因聞即講，曾未經遍。而言議綸綜，綽爾舒閑，故為同席諸賢之所歎仰。周滅齊日，南奔江表，復習慧門，頗通餘論。且自北僧在陳多乖時俗，惟最機權內動，不墜風流，多為南方周旋膠漆。
隋室定天，中原安泰，便觀化輦掖，參聽異聞。後住光明，時傳雅導。而好居靜退，非賢不友。神志宏標，氣調高遠。不妄受辱，必清瑕累。其立志也如此。
仁壽年中，敕遣送舍利于荊州大興國寺龍潛道場。昔者，隋高作相，因過此寺，遇一沙門，深相結納。當時器重，不測其言。及龍飛之後，追憶舊旨，下詔徵之，其身已逝，敕乃營其住寺，彫其舊房，故有興國、龍潛之美號也。並出自綸言，帝之別意。又道場前面步廊自崩，僧欲治護，控引未就。及舍利既至，將安塔基，巡行顯敞，惟斯壞處商度廣狹，恰衷塔形，有識者云：豫毀其廊，用待安塔。及四月八日，舍利院內忽然霧起，齋後便歇，日光朗照，有雲如蓋，正處塔空，仍下細雨，不濕餘處。又感鳧鶴眾鳥塔上飛旋，又見雲間紫色，狀如花炬。又雨天花如雪，紛紛而下，竟不至地。後又送舍利於吉州發蒙寺，掘深八尺，獲豫章板一條、古塼六枚、銀瓶二口；得舍利一枚，浮水順轉。又得一寶，體含九采，人不識之。具以聞奏。寺有瑞像。
宋大明五年，寺僧法均夢見金容希世，梵音清遠，因行達于三曲江，見像深潭，光浮水上，與太守周湛等接出，計有千斤，而輕同數兩，身長六尺四寸，金銅所成。後長沙郡送光趺達都，文帝敕遣還安像所，宛然符合。總高九尺餘，佛衣緣下有梵書十餘字，人初不識，後有西僧讀云：此迦維羅衛國育王第四女所造也。忽爾失去，乃在此耶！梁天監末，屢放光明，照于一室。武帝將請入京，因事遂止。
大同七年，佛身流汗。其年，劉敬宣為賊燒郡，及寺並盡，惟佛堂不及。至于十年，像又通汗，湘東王乃迎至江陵祈福放光。十二年，還返發蒙，至寺。放光，三日乃止。陳天嘉六年，更加莊飾，故世傳其靈異，處處模寫。最躬事頂禮，圖于光明。而骨氣雄幹，誠為調御之相，今時所輕略故也。後卒于住寺。
釋僧朗，恆州人。少而出俗，希崇正化。附從聽眾。尋繹大論及以雜心，談唱相接，歸學同市。入關住空觀寺，復揚講席，隨方利安。而仁恕在懷，言笑溫雅，有在其席，無悶神心。宏博見知，眾所推尚。時有異問，素非所覽者，便合掌答云：僧朗學所未通，解惟至此。故英聲大德咸美其識分，不敢蔑其高行也。
仁壽置塔，下敕令送舍利於番州，今所謂廣州靈鷲山果實寺寶塔是也。初至州治，巡行處所，至果實寺便可安之。寺西對水枕山，荒榛之下，掘深六尺，獲石函三枚，二函之內各有銅函，盛二銀像，并二銀仙。其一函內有金銀瓶，大小相盛，中無舍利，銘云：宋元徽元年建塔。又寺中舊碑云：宋永初元年，天竺沙門僧律嘗行此處，聞鍾磬聲，天花滿山，因建伽藍。其後有梵僧求那跋摩來居此寺，曰：此山將來必逢菩薩聖主，大弘寶塔。遂同銘之。今朗規度山勢，惟此堪置，暗合昔言，諒非徒作。
事了還京，住禪定寺，講習為務。大業末年終於所住，春秋七十有餘矣。
釋慧暢，姓許氏，萊州人也。偏學雜心志存名實。拘滯壃界，約文義。初不信大乘，以言無宗，當事同虛誕也。後聞遠公播跡洛陽，學聲遐討，門人山峙，時號通明，暢乃疑焉，試往尋造。觀其神略，乃見談述高邃，冒罔天地。返顧小道，狀等遊塵，便折挫形神，伏聽三載，達解涅槃慨其晚悟。又至京邑，仍住淨影，陶思前經，師任成業。
仁壽置塔，敕送舍利於牟州拒神山寺。帝為山出黃銀，別敕以塔鎮之，用酬恩惠。山在州東五里，昔始皇取石為橋，此山拒而不去，因遂名焉。山南四里有黃銀穴，塔基之處名溫公埠。傳云：昔高齊初，有沙門僧，。行年七十，道行難測遊，化為任。曾受梁高供養一十二年，後辭北還，行住此埠，創立寺宇，因山為號。而虎狼鳥狩，遶寺鳴吼，似若怖溫。溫出戶語曰：汝是畜生，十惡所感。吾是人道，十善所招。罪福天懸，何勞于我？汝宜速去。既聞斯及，於是鳥狩永絕此山。而溫身長七尺，威儀怯人。眉長尺餘，垂蔽其面，欲有所睹，以手褰之。故至于今，雖有寺號，而俗猶呼為溫公埠焉。
暢安處事了，還返京寺，綜習前業，終世不出，言問慶弔亦所不行。預知其亡，清浴其體，端坐待卒。至期奄逝，春秋七十有餘矣。
釋志念，俗緣陳氏，冀州信都人。其先穎川，寔蕃之後胤也，因官而居河朔焉。念冰清表志，岳峙澄神，俊朗絕倫，觀方在慮。爰至受具，問道鄴都，有道長法師精通智論，為學者之宗，乃荷箱從聽。經于數載，便與當席擅名。所謂誕、禮、休、繼等，一期俊列，連衡齊德。意謂解非滿抱，終于蓋棺，乃遊諸講肆，備探沖奧，務盡幽賾。又詣道寵法師學十地論。聽始知終，聞同先覽。於即道王河北，流聞西秦。有高昌國慧嵩法師統解小乘，世號毗曇孔子，學匡天下，眾侶塵隨。沙門道猷、智洪、晃覺、散魏等。並稱席中杞梓，慧苑琳琅。念顧眄從之，成名猷上，皆博通玄極，堪為物依；乃旋踵本鄉，將弘法澤。時刺史任城王彥，帝之介弟，情附虛宗，既屬念還，為張法會。與僧瓊法師對揚道化，盛啟本情，雙演二論，前開智度，後發雜心，對勍鋒，無非喪膽。時州都沙門法繼者，兩河俊士，燕魏高僧，居坐謂念曰：觀弟幼年慧悟，超邁若斯，必大教由興，名垂不朽也。於即頻弘二論一十餘年，學觀霞開，談林霧結。
齊運移曆，周毀釋經，遂乃逃迸海隅，同塵素服。重尋小論，亟動天機，疑慮廓銷，佇聆明運。值隋國創興，佛日還復，敕訪之始，即預出家。而包蘊迦延，未遑敷述。
至開皇四年，謂弟沙門志湛曰：吾窮冠小乘，自揣與羅漢齊鑣也。但時未至，故且斂翮耳。湛夙餐法味，欣其告及，以事達明彥法師。彥成實元緒，素重念名，與門人洪該等三百餘人躬事邀延，闡開心論。遂騁垂天之翼，弘蓋世之功，俯仰應機，披圖廣論。名味之聚，緣重之識，卷舒敻古之下，立廢終窮之前，大義千有餘條並為軌導。至如迦延本經傳謬來久，業揵度中脫落四紙，諸師講解曾無異尋。念推測上下，懸續其文，理會詞聯，皆符前作。初未之悟也，後江左傳本取勘遺蹤，挍念所作，片無增減，時為不測之人焉。撰迦延雜心論疏及廣鈔各九卷，盛行於世。受學者數百人，如汲郡洪該、趙郡法懿、漳濱懷正、襄國道深、魏郡慧休、河間圓粲、浚儀善住、汝南慧凝、高城道照、洛壽明儒、海岱圓常、上谷慧藏，並蘭菊齊芳，踵武傳業，關河濟洽二十餘年。
隋漢王諒作鎮晉陽，班條衛冀，搜選名德預有弘宣。念與門學四百餘人奉禮西并，將承王供。諒乃於宮城之內更筑子城，安置靈塔，別造精舍，名為內城寺，引念居之。勞問殷至，特加尤禮。又令上開府諮議參軍王頗宣教云：寡人備是帝子民父，蒞政此蕃，召請法師等遠來降趾。道不虛運，必藉人弘。正欲闡揚佛教，使慧日清朗，兆庶蒙賴法之力也。宜銓舉業長者，可於大興國寺宣揚正法。當即大眾還推念焉。既預經綸，即弘敷訓。先舉大論，末演小乘。辯注若飛流，聲暢如天鼓。三乘並騖，四部填堙。其知名者，則慧達、法景、法楞、十力、圓經、法達、智起、僧鸞、僧藏、靜觀、寶超、神素、道傑等五百餘人，並九土揚名，五乘馳德，精窮內外，御化一方，銷鄙吝於筵中，斷封疑於理際。
仁壽二年，獻后背世，有詔追王入輔，王乃集僧曰：今須法師一人，神解高第者，可共寡人入朝，擬抗論京華，傳風道俗。眾皆相顧，未之有對。王曰：如今所觀，念法師堪臨此選。遂與同行。既達京師，禪林創講，王自為檀越，經營法祀。念登座震吼，四答冰消；清論徐轉，群疑潛遣。由是門人慕義，千計盈堂。遂使義窟經笥，九衢同軌，百有餘日，盛啟未聞。王又與念同還并部，晉陽學眾佇想來儀。王又出教令，於寶基寺開授，方面千里，法座輟音，執卷承旨，相趨階位。會隋高晏駕，中外相疑，漢王列境舉兵，鯨鯢海陸。念乘釁還里，與沙門明空等講宣二論，紹業滄溟，望風總集。
大業之始，載蕩妖氛，招引義學充諸慧日。屢詔往徵，頻辭不赴。以大業四年卒於滄土，時年七十有四。渤海太守金紫光祿大夫歷陽公宋元亮及諸緇素若喪厥親，為之建塔。益州福成寺道基法師慧解通徵，祖習有所，乃為之行狀，援引今古，文質存焉。
釋智矩，姓吳氏，吳郡人。性矜莊，善機會。美容貌，雅為眾表。又善草隸，偏愛文章。每值名賓，輒屬興綴采，鋪詞橫錦，勇思霏霜。而儀軌憲司，未沿流俗。初聽興皇朗公講，討窮深致，學冠時雄。而神氣高標，在物峰出。威儀庠序，容止端隆。雖寢處虛閑，立操無改。有人私覘兩月徒行，空野攝衣，無見抄反。欣其謹慎，故重敘之。講四論、大品，洞開幽府，鏡識宗歸。披釋金陵，望風頓怯。吐納機辯，適對當時。弘匠浙東，砥礪前學，致使禹穴西騖，成器極繁。
末於故都建初寺又講三論，常聽百人。蔣州刺史武山公郭演。奉敬諮謁，降情歸禁。隋煬往鎮楊越，採拔英靈。矩既譽洽東甌，名流西楚，徵居慧日，處以異倫。而執志出群，言成世則，欲使道張帝里，學潤秦川。開皇十九年，更移關壤，敕住京都之日嚴寺，供由晉國，教問隆繁，置以華房，朋以明德，一期俊傑並是四海搜揚。矩特立清秀，不偶群侶。覃思幽尋，無微不討。外辭以疾，內寔旁通。業競六時，研精九部；纔有昏昧，覽興賦詩。時暫闋餘，便觀流略。製中論疏止解偈文，青目所銷，鄙而輕削。每講談敘，清攉宗致雅涉曇影之風，義窟文鋒頗懷洪偃之量。
時有同師沙門吉藏者，學本興皇，威名相架，文藻橫逸。矩實過之，所以每講敘王，皆制新序，詞各不同，京華德望餐附味道者殷矣。而性罕外狎，課力逞詞，自非眾集，未曾瞻覿。
以大業二年正月卒于寺房，春秋七十有二，葬京郊之南。門人慧感、慧賾。親承嘉誨，詢處有歸，後於江之左右所在通化，各領門侶，眾出百人，傳嗣宗勣，不爽遺緒。
釋慧海，姓張氏，河東虞鄉人。久積聞熏，早成慧力。年在童齔，德類老成，所以涉獵儒門，歷覽玄肆。雖未窮其章句，略以得其指歸。乃曰：可以栖心養志者，其惟佛法乎？年至十四，遂落髮染衣，為沙門大昭玄統曇延法師弟子也。流心宗匠，觀化群師。十八便講涅槃，至於五行、十德、二淨、三點，文旨洞曉，詞采豐贍。既受具戒，轉厭囂煩，屏跡山林，專崇禪業，居于弘農之伏讀山。會周武肆勃，仁祠廢毀，乃竄身避，難奔齊入陳，戒品無虧，法衣不捨。又採聽攝論，研窮至趣。大隋御宇，方踐京邑，帝姊城安長公主有知人之鑒，欽其德望，為立伽藍，遂受以居之。課業四部，三學兼弘。門徒濟濟，于今傳美。
末愛重定行，不好講說，緘默自修，唯道是務。而無恃聲望，不言加飾，直心道場於斯人矣。仁壽已前，文帝頻頒璽書，分布舍利每感異祥，恆有延譽之美。故感應傳云：初海造塔于定州恆岳寺，塔基之左有瀅，名曰龍淵，其水不流，深湛懸岸。及將安置，即揚濤沸涌激注，通于川陸。父老傳云：此水流竭不定，但有善事相投，必即泄流奔注。其徵感如此類也。後又送舍利于熊州十善寺，有人躄及痼疾者積數十年，聞舍利初到，輿來禮懺。心既殷至，忽便差損，輕健而歸。久值亢旱，飛塵天塞。又感甘澤，地如油塗，日朗空清，來蘇數萬。
大業二年五月二十七日卒于本寺，春秋五十有七。初病極，命諸徒曰：吾聞上棟下宇，生民之偓齪；外槨內棺，世界之縈羈。既累形骸於桎梏，亦礙生世於大患。豈揖禮義於囂塵，卜宅葬於煩飾者也？宜宗薄葬，用嗣先塵，貽諸有類矣。弟子欽崇德範，收骨而建塔于終南之峰，即至相之前嶺也。刻石立銘，樹于塔所。自海之立寺，情務護持，勤攝僧倫，延迎賓客，凶年拯及，振名京邑云爾。
釋辯義，姓馬氏，貝州清河人也。少出家，沈靜寡世事，志懷恢厚；善與人交，久而篤敬；言無勃怒，滔然遠量。初歸猷論師學雜心，貫通文義。年始登冠，便就講說。據法傳道，疑難縱橫；隨問分析，曾無遺緒。有沙門曇散者，解超遂古，名重當時，聞義開論，即來讎擬，往返十番，更無後嗣。義曰：理勢未窮，何不盡論？散曰：余之難人，問不過十。卿今答勢不盡，知復何陳？當即驚譽兩河，甫為稱首。
屬齊曆云季，周喪道津，乃南達建業，傳弘小論，屢移聲價，更隆中土。隋煬搜選名德，令住日嚴，以義學功顯著，遂之關輔。諮義決疑，日不虛席。京師俊德曇恭、道撫及賾淨等，皆執文諮議，窮其深隱，並未盡其懷也。後以世會明時，寺多高達，一處五講，常係法輪，義皆周歷觀詳，折中弘理。而晦景消聲，不咎前失，必應機墜緒者，並從容辭讓，無何而退，不欲顯黜於前，故英雄敬其卑牧，傳芳又甚於昔。
仁壽二年，隋漢王諒遠迎志念法師來華京室，王欲衒其智術也，乃於禪林寺創建法集，致使三輔高哲咸廢講而同師焉。義廁其筵肆，聆其雅致，乃以情之所滯封而問之，前後三日，皆杜詞莫對。念處座命曰：向所問者乃同疑焉。請在下座，返詢其志。義潛隱容德，世罕共宗。及見慧發不思，合京竦神傳聽。其為顯晦皆此類也。
煬帝昔位春宮，獻后云背，召日嚴大德四十餘人，皆四海宗師，一時翹楚。及義對揚玄理，允塞天心。沙門道岳命宗俱舍，既無師受，投解莫從，凡有疑議皆齎而取決。岳每歎曰：余之廣揚對法，非義，孰振其綱哉？故洽聞之美見稱英達。時有沙門智矩、吉藏、慧乘等三十餘人並煬帝所欽，日嚴同止，請義開演雜心，顧惟不競，即就元席。既對前達，不事附文，提舉綱紐，摽會幽體，談述玄極，不覺時延。其為時賢所重如此。
以大業二年遘疾，卒于住寺，春秋六十有六。葬京郊之南，東宮舍人鄭頲為之碑頌。
初義仁壽二年，奉敕送舍利於本州寶融寺，既達州治，忽放光明。寺僧智耀先有舍利九分將入道場，數之，加得十二分。又放光明，隨人緣念，色相不同，青紅紫白同時異見。或佛像僧形重沓而出，前後放光，日流數度。將入塔夕，復於基上氣發黃紫，去地四尺。填平後夜，又放大光，上屬星漢，下遍城邑。合境頂戴，欣其嘉瑞。四年春末，又奉敕於廬州獨山梁靜寺起塔。初與官人案行置地，行至此山，忽有大鹿從山走下，來迎於義，騰踊往還，都無所畏。處既高敞，而恨水少，僧眾汲難。本有一泉，乃是僧粲禪師燒香求水，因即奔注。至粲亡後，泉涸積年。及將擬置，一夜之間，枯泉還涌。道俗欣慶。乃至打剎起基，數放大光如火如電，旋遶道場，遍照城郭，官民同見，共嗟希有。
釋明舜，姓張，青州人。少在佛宗，學周經籍，偏以智論著名，次第誦文六十餘卷。明統大旨，馳譽海濱。解惠連環，世稱雄傑。值法滅，南投，屆于建業，栖止無定，周流講席。後過江北，住安樂寺，時弘論府，肆意經王，大小諸乘並因准的。盛為時俊所採。時沙門慧乘辯抗淮陽，義歸有敘，從舜指摘大論，定其宗領，遂爾弘道累稔。栖意未終，夕經入夢，具見冥官徵責福業，舜答：講智度論并誦本文六十餘卷。冥官云：講解浮虛，誦經是實。餘齡未盡，且放令還。既寤，便止談論，專私自業。末為晉王召入京輦，住日嚴寺。傳燈事絕，終窶其心。時敘玄義，頓傾品藻。
仁壽四年下敕造塔，令送舍利于蘄州福田寺。寺是州北三里，鼓吹山上，每天雨晦冥，便增鼓角之響，因以名焉。竹林蒙密，層巘重疊，唯有一路纔可通車。寺處深林，極為閑坦，是南齊高帝所立也。三院相接，最頂別院名曰禪居，趙州沙門法進之所立也。下瞻雲霧，至於平旦日晚，望見橫雲之上乃有仙寺，每日如此，實為希有之勝地也。舜案行山勢，唯此為佳，乃於次院之內安置靈塔。掘基三尺，得一小蛇，可長尺餘五色備飾，乃祝曰：若為善相，可止香奩。依言即入，遣去復來。經停三日，便失所在。又深一丈，獲方石一段，縱廣徑丈，五采如錦，楞側畟然，如人所造，即以石函置上而架塔焉。
以大業二年卒于京寺，春秋六十矣。門人慧相者，惠聲有據，崇嗣厥業，扇美江都。
釋智梵，姓封氏，渤海條人。後因祖父剖符，遂居涿郡之良鄉焉。岐嶷彰美，早悟歸信。年十二，屆河間郡，值靈簡禪師，求而剃落。遂遊學鄴都，師承大論、十地等文，並嘗味弘旨，溫習真性；俊響遐逸，同侶歸宗。二十有三，躬當師導。
後策錫崤函，通化京壤，綿歷二紀，利益弘多；結眾法筵，星羅帝里。開皇十六年，天水、扶風二方勝壤聞梵道務，競申奏請，有敕許焉。梵任吹虛舟，憩翼天水，大行道化，信靡如風。仁壽末年，重還魏闕，法輪重轉，學侶雲隨，開帙剖文，皆傳義旨。其年季春，奉敕置塔於郢州寶香寺，仍於塔東流水獲毛龜八枚，寺內基東池內又獲八枚，皆大小相似，與世無異，但毛色青綠，可長三寸，背上橫行，五節而起，光相超異。出水便靡，但見綠甲；入水毛起，歷然上竦。具以奏聞。由是騰實楚都，知名帝闕。
大業五年，又應詔旨，令住禪定，靜緣攝想，無替暄寒。九年二月四日卒于寺房，春秋七十有五。遺屬施身，門徒遵旨，乃送終南山，鳩集餘骸，緘于塔內，外施銘文，于今傳尚矣。
釋𩇕淵，姓趙氏，京兆武功人也。家世榮茂，冠蓋相承。厭此浮假，希聞貞素。十三出家，道務宏舉，定慧攸遠。屬周武凌法，而戒足無毀。慨佛日潛淪，擬抉目餘烈，乃剜眼奉養，用表慧燈之光華也。然幽情感通，遂果心願。暨隋文重開正法，即預緇衣，而慧業遐舉，聞持莫類。自華嚴、地持、涅盤、十地，皆一聞無墜，歷耳便講。既釋眾疑，時皆歎伏。行必直視，動靜咸安。住則安禪，緣諸止觀。一缽之與百納，始習至終。常坐之與山居，報傾便止。譏疑有涉，斂足不行。尼寺市由來不往。斯誠節動後昆，厲清末法。兼以是非長短罕附胸懷，供給僧儔，身先軌物。承靈裕法師擅步東夏，乃從而問焉。居履法堂，亟經晦朔；身服麤素，摧景末筵；目不尋文，口無談義，門人以為蒙類也，初未齒之。裕居座數觀，異其器宇，而未悉其惠解，乃召入私室與論名理。而神氣霆擊，思緒鋒遊，對答如影響，身心如鐵石。裕因大嗟賞，以為吾之徒也。遂不許住堂，同居宴寢，論道說義，終日竟夜，兩情相得，頓寫幽深。淵謂：理出不期，更流神府。博觀盛集，全無可師。還返裕所，具陳性欲。
後整操關壤，屏跡終南，置寺結徒，分時程業，三輔令達歸者充焉。裕後敕召入朝。纔有間隙，徑投淵寺，欣暢意得，傾陰屢改。又以帝之信施為移山路。本居迮隘，兼近川谷，將延法眾，未日經遠。裕卜西南坡阜是稱福地，非唯山眾相續，亦使供擬無虧，淵即從焉。自爾迄今五十餘載，凶年或及，而寺供無絕，如裕所示，斯亦預見之明也。
因疾卒于至相之本房，春秋六十有八，即大業七年四月八日也。初淵奉持瓦缽，一受至終，行住隨身，未曾他洗。終前十日，破為五段，因執而歎曰：缽吾命也，命緣已謝，五廕散矣。因而遘疾。此則先現滅相，後遂符焉。及正捨壽之時，鍾聲無故嘶破。三年之後，更復如本。此皆德感幽顯，呈斯徵應。率如此類也。弟子法琳，夙奉遺蹤，敬崇徽緒，於散骸之地為建佛舍利塔一所，用津靈德，立銘表志云。
釋道宗，俗姓孫氏，萊州即墨人。少從青州道藏寺道奘法師學通經論。奘明達識慧，摽舉河海，名播南北，立四種黎耶、聞熏、解性、佛果等義，廣如別傳。宗受業智論、十地、地持、成實、毗曇，大小該博。晚住州中遊德寺，寺即宗之所造。房堂園圃悉是經論，聲名雄遠，玄素攸仰。及講大論，天雨眾花，旋遶講堂，飛流戶內，既不委地，久之還去。合眾驚嗟希有瑞也。宗雖目對，初不怪之，行講如初，後不重述，時共伏其遠度。
晚住慧日，英彥同聚，該富是推。常講成實，弘匠後學。為鄭欽敬，禮問優繁。上清東夏，又欽德素，召入西京住勝光寺，復延入弘義宮，通霄法集，群后百辟，咸從伏聽。披闡新異，振發時心，自爾周輪隨講無替。雖無成濟，而學者推焉。
以武德六年卒于所住，春秋六十一。秦府下教贈物二百段，收葬于終南山至相寺之南巖。
釋普曠，俗姓樊氏，扶風郿人也。七歲出家，依止圓禪師而為沙彌。居山餌柏一十五載，誦讀經教，日夕相連。及進大戒，便行頭陀，乞食人間，栖投林塚二十餘載。剛梗嚴毅，卓犖不群。言議酬捷，孤然天挺。後遊聚落採拾遺文，因過講席，聽其餘論，素未開解，聞即憲章，便搆心曲，陳論高座，發言新奇，卒難解釋，皆歎其俊銳，莫肯前驅。每與周武對揚三寶，析理開神，有聲朝典。佛法正隆，未勞聽解，遂往樊川頭陀自靜。夜宿寒林，人有索其首者，曠引刀將刎，乞者止之。又從索耳，便刵而惠之。
建德之年，將壞二教，關中五眾騷擾不安。曠聞之，躬往帝庭廣陳至理。不納其言，退而私業。于斯時也，寺塔湮廢，投命莫從，遠造則力竭難通，近從則心輕易徙，遂因其俗位，消息其中。武帝雖滅二教，意存李術，便更置通道觀學士三百人，並選佛道兩宗奇才俊邁者充之。曠理義精通，時共僉舉，任居學正，剖斷時秀，為諸生先。不久廢觀，聽士隨才賦任。曠力怯躬耕，餱粒無委，寄祿登庸，復任岐山從事，奉遵舊約，不黷情染。衣故氈裝，倨傲臨官，剃髮留鬚，頭戴紗帽，纓其咽頷，用為常軌。有事判約。筆斷如流。務涉繁擁者。便云：我本道人，不閑俗網。周國上下咸委其儀度也，顧曠通博，任其處世。
隋氏將興，菩薩僧立，相如朝服，不同剃剪。員置百二十人，並括前法牙角，不涅塵俗者。曠識悟聞達，當其一焉。尋復廢之。大法昌顯，並預出家，同居興善。果敢雄敏，眾所先之。隋文以通道觀鍾賜玄都觀，黃巾一族同共移來。將達前所，曠率其法屬徑往爭之。立理既平，便又刵耳。道士望風，索然自散。乃懸于國寺，聲震百里。隋高晏駕，禪定鬱興，乃召居之。大業末年又登綱任。大唐啟運，別奉詔書，曩積芳猷，日別相見。
武德三年三月卒於慈門寺，春秋七十三。遺告捨身山路，不須塋壟。弟子捃萃餘骨，起塔於終南龍池之峰，樹銘旌德，于今存焉。
釋保恭，姓崔，青州人也。晉永嘉南遷，止于建業。父超道，本州刺史。十一投炅法師，將欲試其神采，乃以觀音誦之。初夜一時須臾便度，自謂聞之如經月頃，即度出家。會炅亡沒，夢見兩蛇從師腳出入恭腳中，忽爾驚覺，自覺心志弘雅，身相安怗，便往開善徹法師所聽採成論。義疏極細，狀如蠅頭，一領八紙，不遺一字。眾齊五百，莫不推先。
受具已後，隨惠曉禪師綜習定業，深明觀行，頻蒙印可。又聽成實，謂有餘悟，反求所明，翻成疑阻，即以問諸講匠，皆無通者。逢高昌嵩公開揚地持、十地，因從受學。不逾年稔，大義皆明，於前疑中又削其半，乃行依地持，偏講法花，控引宗歸，得其奧旨。
陳至德初，攝山慧布北鄴初還，欲開禪府，苦相邀請，建立清徒。恭揖布慧聲便之此任，樹立綱位，引接禪宗，故得栖霞一寺道風不墜，至今稱之，詠歌不絕。恭又從布聽採三論，善會玄言，於前諸疑都並消釋。及布之亡，委以徒眾。既承付屬，率誘如初。而德素尊嚴，見者皆憚。整理僧務，功在護持。
仁壽末年，獻后崩背，帝造佛寺，綜御須人，僉委聲實，以狀聞奏。下敕徵入為禪定道場主，綱正僧網，清肅有聞。迄于隋代，常蒞斯任。隋齊王暕奉其道德，禮以為師。既受戒已，施衣五百領，一無所受，乃從餘散。
唐運初興，歸心泉石，遂避官於藍田悟真寺，栖息林岫，將事終焉。而御眾攝持，聲光帝里。武德二年，下敕召還依舊撿挍，仍改禪定為大莊嚴，及舉十德統攝僧尼。京輦諸僧懾憚威嚴，遂不登及。高祖聞之曰：恭禪師志行清澄，可為綱統，朕獨舉之。既位斯任，諸無與對，遂居大德之右，專當剖斷，平恕衷詣，眾無怨焉。以武德四年十二月十九日卒于大莊嚴寺，春秋八十。
初恭弱年入道，志力兼常，不以利傾，不以威動；敦肅嚴毅，深有大猷。曾經山行，虎伏前道。從邊直過，情無顧及。大業中年，梟感起逆，僧有競者言與同謀。于時正在堂中登坐豎義，兵衛奄至，圍遶階庭，合眾驚惶，將散其席，恭曰：自省無事，待論議訖，當自辯之。從容談敘，都無異色。斯例甚眾，略陳一二。由茲風問陳、隋、唐代，三國天子之所隆焉。葬于京郊之西南，其碑唐祕書監蕭德言製文。
釋法侃，姓鄭氏，滎陽人也。弱年從道，志力堅明；體理方廣，常流心府。聞泰山靈巖行徒清肅，瑞跡屢陳，遠揚滎澤，年未登冠，遂往從焉。會彼眾心，自欣嘉運。及進具後，勵節弘規，預在清訓，務機登踐。後周流講席，博覽群宗，隨聞戢戴，有倫前達。有淵法師，道播當時，雄傑椎指，妙通十地，尤明地持，侃又從焉，聽其開釋，皆周涉正理，遵修章采。屬齊歷不緒，周湮法教，南度江陰，栖遲建業。聽採新異，鎣飾心神。攝慮緣求，擬諸漆木。陳平之後，北止江都安樂寺。有曹毗者，清信士也，明解攝論，真諦親承，侃乃三業歸從，玄義請決。即開融勝相，覆敘所聞。毗自聽之，恐有遺逸。侃每於隱義發明鋪示，既允愜當，毗皆合掌稱善。
隋煬晉蕃，昔鎮杨越，搜舉名器入住日嚴。以侃道洽江溽，將欲英華京部，乃召而隆遣。既達本寺，厚供禮之，盛業弘被，栖心止觀。時復開道唯識，味德禮懺，匠益惰學，亟動物心。
仁壽二年，文帝感瑞。廣召名僧用增像化，敕侃往宣州安置舍利。既奉往至，統敘國風，陶引道俗，革化歸法者，數亦殷矣。初孟春下詔之日，宣州城內官倉之地夜放光明，紅赤洞發，舉焰五丈，廣一丈許。官人軍防千有餘人，一時奔赴。謂是火起。及至倉所乃是光相。古老傳云，此倉本是永安舊寺也。至于明日，永安寺擬置塔處又放光明如前無異，眾並不委其然也。季春三月，侃到宣州，權止公館，案行置所通皆下濕，一州之上不過永安。既預光待，因搆塔焉。又令掘倉光之處，果得石函，恰同棺樣，不須繕造，因藏舍利。又降甘露凝於樹枝，香甘過世。又感紫芝一枚生於舍利堂壁，九枚盤曲，光色殊異，遂令以表聞奏。又造塔黎州，還令侃往。初至館停，聞空中天樂繁會聒耳，道俗慶之。又感異香互來充鼻。掘地四尺，獲一古瓦，銘云：千秋萬歲樂未央。侃奉福弘業，亟發徵祥，抑是冥通，豈唯人事？旋還京邑，講授相尋。
大唐受禪，情存護法，置十大德用清朝寄。時大集僧眾，摽名序位，侃儀止肅然，挺超莫擬。既德充僧望，遂之斯任，恂恂善誘，弘悟繁焉。晚移興善，講導無替。武德六年十一月卒於所住，春秋七十三矣。殯於東郊馬頭穴內。
侃學專攝論，躡足親依；披析幽旨，渙然摽詣；解義釋名，見稱清澈，諸赴聽者欣其指況。有道撫法師者，俊穎摽首，京城所貴，本住總持，宗師異解，用通攝論。及臨侃席，數扣重關，束心展禮，餐承音訓，遂捨其本習，從歸真諦。且侃形相英偉，庠序端隆；折旋俯仰皆符古聖，所以隋朝盛德，行業乃殊。至於容服可觀，引命徵召，必以侃為言首。其威儀之選為如此也。及其少服紫石，老遂苦之，醫診云：須以豬肉用厭藥勢。侃曰：終須一謝，豈得噉他。因縱疾取終。其翹誠重物又若於此。侃初立名，立人安品。後值內惠日道場沙門智騫曰：侃之為字，人口為信。又從川字。言信的也。因從之。
釋吉藏，俗姓安，本安息人也。祖世避仇，移居南海，因遂家于交、廣之間，後遷金陵而生藏焉。年在孩童，父引之見於真諦，仍乞詺之。諦問其所懷，可為吉藏，因遂名也。歷世奉佛，門無兩事。父後出家，名為道諒，精勤自拔，苦節少倫，乞食聽法以為常業。每日持缽將還，跣足入塔，遍獻佛像，然後分施，方始進之。乃至涕涶便利，皆先以手承取，施應食眾生，然後遠棄。其篤謹之行初無中失。諒恆將藏聽興皇寺道朗法師講，隨聞領解，悟若天真。
年至七歲，投朗出家，採涉玄猷，日新幽致。凡所諮稟，妙達指歸；論難所摽，獨高倫次；詞吐贍逸，弘裕多奇。至年十九，處眾覆述，精辯鋒遊；酬接時彥，綽有餘美；進譽揚邑，有光學眾。具戒之後，聲問轉高。陳桂陽王欽其風采，吐納義旨，欽味奉之。
隋定百越，遂東遊秦望，止泊嘉祥，如常敷引。禹穴成市，問道千餘。志存傳燈，法輪相繼。開皇末歲，煬帝晉蕃，置四道場，國司供給，釋李兩部各盡搜揚。以藏名解著功，召入慧日，禮事豐華，優賞倫異。王又於京師置日嚴寺，別教延藏往彼居之，欲使道振中原，行高帝壤。既初登京輦，道俗雲奔，見其狀則傲岸出群，聽其言則鍾鼓雷動。藏乃遊諸名肆，薄示言蹤。皆掩口杜辭，尟能其對。然京師欣尚，妙重法華，乃因其利，即而開剖。時有曇獻禪師，禪門鉦鼓，樹業光明，道俗陳跡，創首屈請敷演會宗。七眾聞風，造者萬計，隘溢堂宇，外流四面。乃露縵廣筵，猶自繁擁。豪族貴遊皆傾其金貝，清信道侶俱慕其芳風。藏法化不窮，財施填積，隨散建諸福田。用既有餘，乃充十無盡。藏委付曇獻，資於悲敬。
逮仁壽年中，曲池大像舉高百尺，繕修乃久，身猶未成，仍就而居之，誓當搆立，抽捨六物，并託四緣。旬日之間，施物連續，即用莊嚴，峙然高映。故藏之福力能動物心，凡有所營，無非成就。隋齊王暕夙奉音猷，一見欣至，而未知其神府也，乃屈臨第，并延論士，京輦英彥相從，前後六十餘人。並已陷折前鋒，令名自著者皆來總集。藏為論主，命章陳曰：以有怯之心登無畏之座，用木訥之口釋解頤之談。如此數百句，王顧學士傅德充曰：曾未延鋒御寇，止如向述，恐罕追斯蹤。充曰：動言成論，驗之今日。王及僚友同歎稱美。時沙門僧粲。自號三國論師。雄辯河傾，吐言折角，最先徵問，往還四十餘番。藏對引飛激，注贍滔然，兼之間施體貌，詞采鋪發，合席變情，赧然而退。於是芳譽更舉，頓爽由來。王謂未得盡言，更延兩日，探取義科，重令豎對，皆莫之抗也。王稽首禮謝，永歸師傅，并嚫吉祥麈尾及諸衣物。
晚以大業初歲寫二千部法華。隋曆告終，造二十五尊像捨房安置，自處卑室，昏曉相仍，竭誠禮懺。又別置普賢菩薩像，帳設如前，躬對坐禪，觀實相理，鎮累年紀，不替於茲。
及大唐義舉，初屆京師，武皇親召釋宗，謁于虔化門下。眾以藏機悟有聞，乃推而敘對曰：惟四民塗炭，乘時拯溺，道俗慶賴，仰澤穹旻。武皇欣然勞問勤勤，不覺影移語久。別敕優矜，更殊恆禮。武德之初，僧過繁結，置十大德綱維法務，宛從初議，居其一焉。實際、定水欽仰道宗，兩寺連請，延而住止，遂通受雙願，兩以居之。齊王元吉久揖風猷，親承師範，又屈住延興，異供交獻。藏任物而赴，不滯行。
藏年氣漸衰，屢增疾苦，敕賜良藥，中使相尋。自揣勢極難瘳，懸露非久，乃遺表於帝曰：藏年高病積，德薄人微。曲蒙神散，尋得除愈。但風氣暴增，命在旦夕。悲戀之至，遺表奉辭。伏願久住世間，緝寧家國，慈濟四生，興隆三寶。諸后諸王並具遺啟，累以大法。至于清旦，索湯沐浴，著新淨衣。侍者燒香，令稱佛號。藏跏坐儼思，如有喜色，齋時將及，奄然而化，春秋七十有五，即武德六年五月也。遺命露骸，而色逾鮮白。有敕慰賻，令於南山覓石龕安置。東宮以下諸王公等並致書慰問，並贈錢帛。今上初為秦王，偏所崇禮，乃通慰曰：諸行無常。藏法師道濟三乘，名高十地，惟懷弘於般若，辯囿包於解脫。方當樹德淨土，闡教禪林。豈意湛露晞晨，業風飄世，長辭奈苑，遽掩松門。兼以情切緒言見存遺旨，跡留人往，彌用悽傷，乃送於南山至相寺。時屬炎熱，坐于繩床，屍不催臭，跏趺不散。弟子慧遠樹續風聲，收其餘骨，鑿石瘞于北巖，就而裨德。
初藏年位息慈，英名馳譽。冠成之後，榮扇逾遠。貌象西梵，言寔東華。含嚼珠玉，變態天挺。剖斷飛流，殆非積學。對晤帝王，神理增其恆習；決滯疑議，聽眾忘其久疲。然而愛狎風流，不拘檢約，貞素之識或所譏焉。加又縱達論宗，頗懷簡略，御眾之德非其所長。在昔陳隋廢興，江陰凌亂，道俗波迸，各棄城邑，乃率其所屬往諸寺中，但是文疏，並皆收聚。置于三間堂內，及平定後，方洮簡之。故目學之長勿過於藏，注引宏廣咸由此焉。講三論一百餘遍，法華三百餘遍，大品、智論、華嚴、維摩等各數十遍，並著玄疏盛流於世。及將終日，製死不怖論。落筆而卒。詞云：略舉十門以為自慰，夫含齒戴髮，無不愛生而畏死者，不體之故也。夫死由生來，宜畏於生。吾若不生，何由有死？見其初生，即知終死。宜應泣生，不應怖死。文多不載。慧遠依承侍奉，俊悟當時，敷傳法化，光嗣餘景。末投跡于藍田之悟真寺，時講京邑，亟動眾心，人世即目，故不廣敘。
釋慧隆，俗姓何氏，丹陽句容人也。祖翦，梁武陵王長史。父嶷，梁散騎常侍。隆十一出家，師於宣武寺僧都沙門慧舒。舒道業遐暢，風標清舉；學堪物軌，德允人師，烏迴當職，秉持攸寄。隆恭撝恪慎，備盡師資。年屆十三，志存聽學。纔欲聞道，即感靈瑞。有人自稱姓蔣名規，授法花一部便曰：將來佛法寔用相寄。發言適竟，莫知所之。以義推之，若非四依齊位，大師均德，豈能當斯負荷，剋感聖言？。遂聽法雲寺礭法師成論。一遍未周，已究深隱。習業數載獨稱標拔。及登具戒，更采毗尼，故得五㲲一河殊製異飲，備皆斷覈，洞盡銓衡。及梁運蕩覆，避世順時。雖屬彫荒，學功靡棄。彭城寺內引化如流。陳氏禦曆，重闡玄蹤，僧正晅公道門德望。於茲寺內結肆開筵。義侶玄徒，四方雲萃。隆當入室，獨冠群英，既解慧超挺，命令敷述。及晅將化，遺旨在斯，法筵是繼，誠當嘉旨。然其識用淹華，言辯清富，每至商搉玄理，頓徙遲疑。雖復談柄屢撝，言鋒時礪，而碩難自撤，簡綽澄遠。
隋氏馭宇，九有同朝，上德高人鹹紆延請。隆志存拪晦，以老疾致辭，居舊敷弘，仍以卒歲。仁壽元年十一月十六日臥疾，二十日遷化。爾時冬至告節，氣序祁寒，雲布彌天，雪飛遍野。及中宵之泥曰也，天色開霽，星漢澄明。豈非神靈哀罔，天龍感悼之明瑞矣？
然隆慈濟成性，不尚華飾；柔順知足，無貪為寶。凡講成論三十遍，涅槃、大品各十餘遍。餘則有差，故不具敘。未終前，領弟子於高座寺南山頂聚土築壇，語曰：我若捨形，不煩棺槨，可於此處以施禽蟲。壇竟便遷。誠哉知命！後依遺命，仍樹高碑，寺沙門法宣為文。
釋慧海，姓張氏，清河武城人。少年入道，師事鄴都廣國寺冏法師，聽涅槃、楞伽。始通再遍，便能覆述，上首加賞。又經五稔，學徒推服，更從青州大業寺道猷法師受摩訶衍、毗曇等。然猷慧解無礙，開智難思，海以穎脫之才當斯榮寄。
以周大象二年來儀濤浦，創居安樂，修葺伽藍，莊嚴佛事，建造重閣。躬自經始，鹹資率化。竭筋力而忘倦，蒙寒暑而載馳。常以淨土為期，專精緻感。忽有齊州僧道詮齎畫無量壽像來，雲：是天竺雞頭摩寺五通菩薩，乘空往彼安樂世界圖寫尊儀。既冥會素情，深懷禮懺，乃睹神光炤爍。慶所希幸，於是模寫懇苦，願生彼土，沒齒為念。
以大業五年五月旦疹患增甚，語弟子曰：我當滅矣。伸手五指用表終期，氣息綿微，屬纊斯待。至五日夜，欻然而起，依常面西，禮竟加坐，至曉方逝，春秋六十有九。顏色恬和，儼如神在。道俗悲涼，競申接足。花香如雨下，金寶若山頹，充委階墀。福惠之力矣。
然其自少精苦，老而逾篤。般舟密行之法、蘭若思惟之儀亟展修行，瑞相常擾。兼以慈仁救護有劇諸己，誘勸博約必竭其才，宰官居士之流，老病貧窮之侶，並情遺重輕，德施平等。斯固器宇該含，末代之通人也。講涅槃三十遍，誦法花經一部，講五十遍。即以其月九日琢石於寺，鐫為巨室而移坐焉。
江都縣令辛孝凱崇信是投，內外通捨，解衣撤膳，躬自指撝。弟子慧昞以全身處，乃架塔築基，增其華麗。仍建碑旌德於寺之門，祕書學士琅耶王慎為文。
釋慧覺，姓孫氏，其先太原晉陽人也，江右喪亂，遷居丹陽之秣陵焉。覺之在孕，梁代誌公，不測人也，遊宅徘徊，顧而言曰：此處當出神童。俄而載誕，有若符契。幼而風神特達，氣調不群。雖則青襟，便有奇心遠識，於五蔭六塵，深知泡電，誓求離俗，二親弗能違也。
年八歲出家，研精法相，其初伏業即興皇朗法師也；學門擁盛，鹹暢玄風，入室之徒莫非人傑。覺稟承宏論，備觀幽旨，領略津會，鐫求幽賾，騁馳眾妙，得自匈襟。宗匠加賞相擊，稱為法器。加以遊心九部，備觀數論，詭說異門並尋枝葉。既而歎曰：槍榆豈沖天之舉，小道乖適遠之津。聊以忘憂，非吾徒也。夫澄神入慧，莫尚五門。攝山泉石致美，息心勝地，乃摳衣獨往，止於棲霞寺焉。有慧布法師，空解第一，深明方等，或有未悟，韞櫝於懷，佇知音者。及見欣然，便即開授。又以大智度論江左少弘，布備宗緒，將陳請說，乃垂覃思，申暢幽微。布公披襟歎美，即命開講，於是舊文新意兩以通之，遠近餐服，聞所未聞，釋論廣興，於斯盛矣。
陳晉安王伯恭為湘州刺史，深加禮異，並請講眾南行弘演。吏部尚書毛喜、護軍將軍孫瑒，並鞠躬頂禮，虔仰殊常。左衛將軍傅縡，學通內外，氣調甚高，緇素之間無所推敬。每見覺來，必心形俱肅，劇談高論，流連無已。天爵服人皆如此類。
隋朝剋定江表，憲令惟新，一州之內止置佛寺二所，數外伽藍皆從屏廢。覺懼金剛之地淪毀者多，乃百舍兼行，上聞天聽，有敕霈然從其所請。啟沃神衿，弘護像法，信有力焉。煬帝昔居藩屏，化牧淮甸，欽佇勝人，義踰仄席，乃賜書曰：法師安善，涼暑惟宜。承棲遲龜山之域，闡揚龍樹之旨。其義端雄辯獨演暢於稽陰，談柄微言偏引級於鏡水。弟子欽風籍甚，味道尤深。今於城內建慧日道場，延屈龍象大弘佛事，盛轉法輪。上人名稱普聞，眾所知識。今遣迎候，遲能光拂也。於即賁然來儀，膺此嘉命。法濟上人者，靈智難思，於永福道場請開大論，主上親臨法席，稱善久之。
後止白塔，恆事敷說大品、涅槃、華嚴四論等二十餘部，遍數甚多，學徒滿席，法輪之盛莫是過也。先是江都舊邸立寶臺經藏，五時妙典大備於斯。及踐位東朝，令旨允屬掌知藏事，僉曰得人。大業二年，從駕入京，於路見疾，而神色怡然，法言無廢。及至將漸，明悟如常，鹹見金剛大神前後圍遶，外國梵僧燒香供養。初有智覺禪師爰感靈應，乃見覺名題於金錄，固其所得位地義量難測。至三月二十二日遷化於泗州之宿預縣，春秋五十有三。
惟覺美詞令，善容止；身長八尺，風表絕倫；攝齋昇堂，俯仰可則。覿其威儀，莫不改容易觀，寓目忘倦。至於吐納玄言。宣揚妙義，雄辯清論，雲飛泉湧，真可謂日月入懷，風飆滿室。雖復褊志滯情，亦頓忘鄙吝。然其芝蘭所化，陶誘之功，日就月將，固亦弘矣。兼通外典，妙善尺牘；屬詞染翰，造次可觀；折簡所至，皆為模楷，加以風度淹遠，雅量弘深。談絕是非，心夷彼我。峻矣重仞，人莫之窺！信施相積，隨用檀捨。二翼之外，纖芥罔畜，止有論文談疏。盈於幾篋而已。豈非拔俗之奇才，通方之正士也？
有詔喪事所須隨由備辦，恩禮周給，務從優厚。並具舟楫，王人將送。其年五月十三日還窆於江陽縣之茱萸里。傳業學士數甚滋多，門人智果稟承遺訓，情深追遠，乃與同學紀諸景行，碑於寺門。祕書詔誥舍人虞世南為文，金紫光祿大夫內史侍郎虞世基為銘，見於別集。
釋道判，姓郭氏，曹州承氏人也。三歲喪親，十五遊學，般涉史籍，略綜儒道。十九發心出家，投於外兄而剃落焉。具戒已後，歷求善友，深厭俗累，絕心再往。每閱像教東傳，慨面不睹靈跡，委根歸葉未之或聞，遂勇心佛境，誓當瞻敬。以齊乾明元年結伴二十一人發趾鄴都，將經周塞，關邏嚴設，又照月光，踟躕迴互，義無踰越。忽值雲奔月隱，乘暗度棧，遇逢遊兵，特蒙釋放。以周保定二年達於京邑，武帝賞接崇重，仍令於大乘寺厚供享之。經逾兩載，上表乞循先志，又蒙開許，敕給國書並資行調。西度砂磧千五百里，四顧茫然，絕無水草。乘飢急行，止經七夕便至高昌國。又請國書，至西面可汗所彼土不識眾僧，將欲加害，增人防衛，不給糧食，又不許出拾掇薪菜，但令餓死。有周國使人諫雲：此佛弟子也。本國天子大臣敬重供養，所行之處能令羊馬孳多。可汗歡喜，日給羊四口以充恆食，判等放之，而自煮菜進噉。既見不殺眾生，不食酒肉，所行既殊，不令西過，乃給其馬乘，遣人送還，達於長安住乾宗寺。
判以先在窮險，無人造食，遂捨具戒。今返京室，後乃更受之，停止五年，逢靜藹法師諮詢道務。慧業沖邃，淹歷五周，朝夕聞問。方登階漸。會武帝滅法，與藹西奔於太白山，同侶二十六人，逃難巖居，不忘講授。中百、四論日夜研尋，恂恂奉誨，雖有國誅，靡顧其死。東引尋山，岠於華嶽，凡所遊遁者，望日參焉，遂離考山室二十餘所，依承藹德為入室之元宗，始末一十五年，隨逐不捨。後藹捨身窮穀，用陳護法，判含酸茹毒，奉接遺骸，建塔樹銘，勒於巖壁。
天元嗣曆，尋改邪風，創立百二十人為菩薩僧，判當其數。初住陟岵寺。大隋受命，廣開佛法，改為大興善焉。判道穆僧徒歷總綱任，郭攝彝倫，有光先範。開皇之肇，於終南山交穀東嶺，躬自案行可為棲心之場也，草為庵，集眾說法。開皇七年，敕遣度支侍郎李世師將天竺醫工就造院舍，常擬供奉。知判道業修曠，給額為龍池寺焉。大將軍雲定興以為檀越，四事供給，無爽二時。侍郎獨孤機餐奉音猷，於宅後園別立齋宇，請來棲息，終日將事，稟其法戒。薛國公及夫人鄭氏，夙奉清訓，年別至此，諮承戒誥，決通疑議。以大業十一年五月四日平旦卒於山寺，春秋八十有四。
初判釋蒙啟法，性狎林泉，少欲無競，樂居儉攝。行慈濟乏偏所留心，履苦登危彌其本意。故每至粟麥二熟，行乞貯之，至厚雪彌山，則遺諸飛走。所以山侶遊僧蒙其獎濟者殷矣。又食不擇味，生無患苦。僧事鞅掌身先令之，而弘道終朝，虔虔無怠。雖暫遊世，恆歸山室，斯亦巖岫之學觀矣。
釋淨業，俗姓史氏，漢東隨人也。年登小學即霑緇服，閭裏嘉之，號稱賢者。專經之歲，割愛出家，淨養威儀，霜厲冰潔。受戒以後，遊刃河內，精研律部，博綜異聞。時有論師慧遠樹德漳河，傳芳伊洛，一遇清耳，便伸北面，學涅槃等經，皆品酌其致，弘宣大旨。而恨文廣功略，章句未離。及遠膺詔入關，業亦負帙陪從，首尾餐承，盡其幽理。晚就曇遷禪師學於攝論。遷器宇崇廓，牆仞重深，遂舉知人，同揚樂說。嘉業鑽仰誠至，乃傾襟導引。隨聞頂受，緘勒寸心。
開皇中年，高步於藍田之覆車山，班荊採薇，有終焉之志。諸清信士敬揖戒舟，為築山房，竭誠奉養，架險乘懸，製通山美。。業確乎內湛，令響外馳。仁壽二年，被舉送舍利於安州之景藏寺，初通行諸基，欲於十力寺置之。行至景藏，忽感異香滿院，眾共嗟怪，因而樹立。將下舍利，赤光挺出，照於人物，寺重閣上聞眾人行聲。及往掩捕，扃閉如初，一人不見。塔北有池，沙門淨範為諸道俗受菩薩戒，有群魚遊躍，首皆南向，似受歸相。範即乘舟入水，為魚授法。魚皆迴頭遶船，如有聽受，都無有懼，業慶其所遇，乃以舍利置於佛堂。先有塑菩薩一軀，不可移轉，至明乃見迴身面於舍利，狀類天然，一無損處。屢興別瑞，傳言不盡。
大業四年，召入鴻臚館教授蕃僧。九年復召住禪定寺，聯翩荏苒，微壅清曠。後欲返於幽谷，告同學曰：此段一行，便為不返。而別未淹旬，已聞殂化，春秋五十有三。達生知命，斯亦至哉！即大業十二年二月十八日也。露骸松下。
初業神岸溫審，儀止雍容，敦仁尚德，有古賢才調。篤愛方術，卻粒練形，冰玉雲珠，資神養氣，而卒非其所治。徒載聲芳，潔己清貞，差為傳德矣。
釋童真，姓李氏，遠祖隴西，寓居河東之蒲阪焉。少厭生死，希心常住。投曇延法師，為其師範，綜掇玄儒，英猷秀舉。受具已後，歸宗律句。晚涉經論，通明大小，尤善涅槃，議其詞理。恆處延興，敷化不絕。聽徒千數，各標令望。詳真高譽，繼跡於師。
開皇十二年，敕召於大興善對翻梵本。十六年，別詔以為涅槃眾主。披解文義，允愜眾心。而性度方正，善禦大眾；不友非類，唯德是欽。
仁壽元年，下敕率土之內普建靈塔，前後諸州一百一十一所皆送舍利，打剎勸課，繕搆精妙。真以德王當時，下敕令住雍州創置靈塔，遂送舍利於終南山仙遊寺。。初真以十月內，從京至寺，路逢雨雪，飛奔滂注，掩漬人物，唯舍利輿上獨不霑潤，同共異之。寺居衝穀。日夕風振。自靈骨初臨，迄於藏瘞，怗然恬靜，燈耀山谷。兼以陰雲四塞，雨雪俱零，冀得清霽見日，有符程限，真乃手執熏爐，興發大願。恰至下期，冬日垂照，時正在午，道俗同慶。及安覆訖，還復雲合，大眾共歎真心冥感之所至也。
大業元年，營大禪定，下敕召真為道場主，辭讓累載，不免登之。存撫上下，有聲僧網。又以涅槃本務，常事弘獎，言令之設多附斯文。大業九年，因疾卒於住寺，春秋七十有一。
真抱操懷亮，朋附高流，廝下之徒性非傾徙。寺既初立，宰輔交參，隆重居懷，未始迎送。情概天表，卒難變節。當正臨食，眾將四百，大堂正樑忽然爆裂，聲駭震霆，一眾驚散，鹹言摧破，徒跣而出者非一，唯真端坐依常，執匙而食，容氣不改，若無所聞。兼以偏悲貧病，撤衣拯濟，躬事扶視，時所共嘉，剛柔兼美焉。
釋靈幹，姓李氏，金城狄道人。祖相封於上黨，遂隨封而遷焉。年始十歲，樂聞法要，遊寺觀看，情欣背俗，親弗違之。年十四，投鄴京大莊嚴寺衍法師為弟子，晝夜遵奉，無怠寸陰。每入講堂，想處天宮無異也。十八覆講華嚴、十地。初開宗本，披會精求，僉共怪焉。又酬抗群鋒，無所躓礙，眾益欣美。冠年受具，專志毗尼，而立性翹仰，恭攝成節；三業護持，均持遮性。
周武滅法，通廢仁祠，居家奉戒，儀體無失。隋開佛日，有敕簡入菩薩數中，官給衣缽，少林置館。雖蒙厚供，而形同俗侶。開皇三年，於洛州淨土寺方得落髪，出家標相，自此繁興。有海玉法師搆華嚴眾，四方追結，用興此典。幹即於此眾講釋華嚴，東夏眾首鹹共褒美。
開皇七年，因修起居，道業夙聞，遂蒙別敕，令住興善，為譯經證義沙門。至十七年，遇疾悶絕，惟心不冷，未敢藏殯。後醒述雲：初見兩人手把文書，戶前而立曰：官須見師。俛仰之間，乃與俱往，狀如乘空，足無所涉。到一大園，七寶樹林端嚴如畫。二人送達，便辭而退。幹獨入園，東西極目，但見林地山池無非珍寶，焜煌亂目，不得正視。樹下花座或有人坐，或無坐者。忽聞人喚雲：幹，汝來此耶？尋聲就之，乃慧遠法師也。禮訊問曰：此為何所？答：是兜率陀天，吾與僧休同生於此。次吾南座上者，是休法師也。遠與休形並非本身，頂戴天冠衣以朱紫，光偉絕世，但語聲似舊，依然可識。又謂幹曰：汝與我諸弟子後皆生此矣。因爾覺悟，重增故業，端然觀行。絕交人物。
仁壽三年，舉當寺任，素非情望，因復俯從。其年，奉敕送舍利於洛州，便置塔於漢王寺。初建塔所屢放神光，風起燈滅，而通夕明亮，不須燈照。又感異香從風而至，道俗通見。四月八日，下舍利時，寺院之內樹葉皆萎，烏鳥悲叫。及填平滿，還如常日。時漢王諒作鎮晉陽，承幹起塔王之本寺，遠遣中使嚫賜什物。然其善於世數，機捷樞要，辯注難加。嘗為獻後述懺，帝心增感，歔欷連洏，乃賜帛二百段用旌隆敬。
大業三年，置大禪定，有敕擢為道場上座，僧徒一盛，匡救有敘。至八年正月二十九日卒於寺房，春秋七十有八。幢蓋道俗相與奔隨，乃火葬於終南之陰。
初幹志奉華嚴，依經本作蓮華藏世界海觀及彌勒天宮觀。至於疾甚，目精上視，不與人對。久之，乃垂顧如常日。沙門童真問疾，因見是相，幹謂真曰：向見青衣童子二人來召，相逐而去。至兜率天城外，未得入宮。若翹足舉望，則見城中寶樹花蓋。若平立，則無所見也。旁侍疾者曰：向舉目者，是其相矣。真曰：若即往彼，大遂本願。幹曰：天樂非久，終墜輪迴。蓮華藏世界是所圖也。不久氣絕，須臾復還，真問：何所見耶？幹曰：見大水遍，滿華如車輪，幹坐其上，所願足矣。尋爾便卒。
沙門靈辯即幹之猶子也，少小鞠育，誨以義方，攜在道位，還通大典。今住勝光寺，眾議業行，擢知綱任；揚導華嚴擅名帝裏雲。
釋敬脫，不詳姓氏，汲郡人也。童少出家,以孝行清直知名。雖該覈小大,偏明成實講解周鏡，不虧聲問。開張衢術，章疏惟新，為後學宗仰。又善聲韻，兼通字體，蒼雅林統，識其科蹤，文章篇什頗豫倫伍。同住房院，罕見餘談。手不輟卷，專師廣贍。威儀修整，未曾反顧。身極長大，充滿圓成，時共目之以為僧傑。人有達於帝者，乃追住慧日。四海齊架，又無與競；志節堅正，最為稱首。帝欲試諸大德誰為剛亮，通命引入允武殿，敕監門郎將段文操拔刀逐之令走。諸大德並趨步速往，唯脫緩步如常。語操曰：卿何事以此相逼？及上殿坐，語論佛理，帝徐顧操曰：眾僧素不知俗法，監門何得催耶？。私異脫之大志也。敕賜大竹扇，面闊三尺，即令執用。並賜松抱高屧，令著於宮中而出。帝自送之曰：誠僧傑矣。爾後常弘成實無替時序。以大業十三年卒於東都鴻臚寺，春秋六十三。
自脫之聽學也，常施荷擔，母置一頭，經書及筆又置一頭。若至食時，留母樹下，入村乞食，用以充繼。其筆絕大，麤管如臂，可長三尺。方丈一字，莫不高推。人有乞書者，紙但一字耳。風力遒逸，睹之不厭。皆施諸壁上，來往觀省。東都門額皆脫所題。隨一賦筆，更不修飾。
時慧日有沙門法楞者，偏弘地論，著述疏記，聲名相副，見重道場。及於終世，以事聞奏，帝哀之，殯殮所資皆從天府。
釋善胄，俗姓淮氏，瀛州人。少出家，通敏易悟，機達為心。預涉講會，樂詳玄極，大論、涅槃是所鑽注。齊破，投陳，奔造非數。年屢薦餒，告乞是難。日濟一餅，纔充延命。形極羸悴，眾不齒錄。行至一寺聞講涅槃，因入論義。止得三番，高座無解，低頭飲氣。徒眾千餘，停偃講席，於是扶舉而下。既至房中，奄然而卒。胄時論訖即出，竟不知之。後日更造，乃見造諸喪具，因問其故，乃雲：法師昨為北僧所難，乃因即致死。眾不識胄，不之擒捉，聞告自審退而潛焉。經於數日，後得陳僧將挾復往他講所，論義者無不致屈，斃者三人，由此發名振績，大光吳越。
隋初度北依遠法師止於京邑，住淨影寺。聽徒千數，並鋒銳一期，而胄覆述豎義，神采秀發，偏師論難，妙通解語。遠制涅槃文疏，而胄意所未弘，乃命筆改張，剖成卷軸，鑿深義窟，利寶罔遺。遠聞，告曰：知子思力無前，如何對吾改作？。想更別圖可耶？胄曰：若待法師即世方有修定，則胄之虛名終無實錄。遠乃從之。疏既究成，分宗匠世，亟有陳異。遠亡之後，敕令於淨影寺為涅槃眾主。
開皇將末，蜀王秀鎮部梁、益，攜與同行，岷嶓望德日歸成務。逮仁壽末歲，還返關中，處蜀道財悉營尊像，光坐嚴飾。絕世名士雖途經危險，而步運並達，在京供養，以為模範。會文帝置塔，敕送舍利於梓州牛頭山華林寺。嚴輿將達，感豬八頭突到輿下，從行至館，驅逐乃走，還來如故。漸至城治，黑蜂四枚。形甚壯偉，隨輿旋遶，數匝便去。既至州館，夜放大光，明徹屋上，如火焰發，食頃方滅。又掘塔基，入深丈餘，正當函處，得古瓷瓶，無蓋有水，清澄香美，乃用盛於函內。寺有九層浮圖，從西南角第二級放光，上照相輪如五石甕許，黃赤如火，良久方隱。又堂內彌勒像亦放眉間紫光，並二菩薩亦放赤光，通照寺院，前後七度，眾人同見，除不來者。
及大業造寺，廣召德僧，胄應高選，又住禪定，屢開法席，傳嚮相尋。因感風疾，脣口喎偏，時人謂：改張遠疏之所及也。初遠以涅槃為五分，末為闍維分。胄尋之揣義，改為七分，無有闍維。第七雲結化歸宗分。自風疾多載，而問難尋常，為諸學者所共驚憚。後忽患損，口如恆日，胄曰：吾患既差命必終矣。此不可怪，理數然也。大業十三年，欲返本寺，眾不許之，乃以土塞口，欲自取死。寺眾見其志決，方復開許。以武德三年八月內終於淨影寺，春秋七十有一。
初患篤，謂門人曰：吾一生正信在心，於佛理教無心輕略，不慮淨土不生。即令拂拭房宇，燒香嚴待。病來多日，委臥不起，忽爾自坐合掌，語侍人曰：安置世尊令坐。口雲：世尊來也，胄今懺悔慚愧。如是良久曰：世尊去矣。低身似送。因臥曰：向者阿彌陀佛來，汝等不見耶？不久吾當去耳。語頃便卒。葬於城南韋曲之北崖。。
弟子慧威住大總持，講尋宗跡，著名京室。
釋辯相，姓史，瀛州人也。性愛虛靜，遊聽有聲。業綜經術，齊、趙之方備聞芳績。後旋洛下，涉諸法席。又往少林依止遠公，學於十地大小三藏，遍窺其隩隅，而於涅槃一部詳覈有聞。末南投徐部，更採攝論及以毗曇，皆披盡精詣，傳名東壤，光問師資，眾所歸向。
開皇七年，隨遠入輔，創住淨影，對講弘通，仁孝居心，崇仰師轍。仁壽置塔，敕令送舍利於越州大禹寺，民庶歡躍，欣見遺身。未及出間，光自湧現，青黃赤白四色昭彰，流溢於外。七眾嗟慶，勝心屢動。又於山側獲紫芝一枚，長二尺三寸，四支三蓋，光色鮮綺。還返京都，大弘法席，常聽學士一百餘人，並得領袖當時，親承音誥。大業之始，召入東都，於內道場敷散如故。為鄭擁逼，同固洛濱。武德初年，蒙敕延勞，還歸京室，重弘經論，更啟蒙心。今上昔在弘義，欽崇相德，延入宮中，通宵法論，亟動天顧，嚫錫豐美。乃令住勝光。
晚以素業所資，慧門初闢，追崇淨影，仍就講說。又捨所遺圖遠形相常存敬禮，用光先範。以貞觀初年，因疾纏身，無由取逝，乃隱避侍人，自縊而卒，在於住寺，春秋七十餘矣。
相為人敦素，形色鮮白，眉目濃朗，儀止閑泰，商搉名理，接頓詞義有神采矣。
釋寶襲，貝州人，雍州三藏僧休法師之弟子。休聰達明解，神理超逸，齊末馳聲，廣於東土；周平齊日，隱淪本州。天元嗣立，創開佛法，休初應詔為菩薩僧，與遵、遠等同居陟岵。開皇七年，召入京輦，住興善寺，襲十八歸依，誦經為業。後聽經論，偏以智度為宗，布響關東，高問時傑。從休入京，訓勗為任。開皇十六年，敕補為大論眾主。於通法寺四時講化，方遠總集。
逮仁壽造塔，又敕送舍利於嵩州嵩嶽寺。初雲霧暗，合七日蒙昧。襲乃擎爐發誓，願將限滿，下舍利時，得見日采。俄而所期既至，天開光耀，日當正午。既副情望，遂即藏翳。末又送於邢州汎愛寺，忽於函上見諸佛菩薩等像及以光明周滿四面，不可殫言。通於二日，光始潛沒，而諸相猶存。及當下時，又見臥像一軀，赤光踴起。襲欣其所，感圖而奉敬。至文帝昇遐，起大禪定，以名稱普聞，召而供養。武德末年卒於住寺，春秋八十矣。
有弟子曇恭、明洪，皆善大論。恭少而機辯，見解有名。屢講經論，京室稱善。護法匡弼，頗存聖言。貞觀初年，敕徵為濟法上座，綱維僧務，傳芳季緒。後召入弘福，又令知普光寺任德為時須，故輪轉無定。卒於任所。洪亦以榮望當時，紹宗師業。召入普光，時復弘法，而專營浴供。月再洗僧。係踵安公。歸心慈氏雲。
釋慧遷，瀛州人也。好學專問，愛翫地論，以為心賞之極。負錫馳騁，求慕郢匠。雖研精一部，而橫洞百家，每至難理，則群師具敘，有齊之時早扇名實。又從遠公重流前業，義不再緣，周經一紀併通涅槃、地持，並得講授。齊亡法毀，南奔陳國。大隋革運，又歸鄉壤。行經洛下，還附遠焉，故業新聞備填胸臆。
及遠入關，從而來至，住大興善，弘敷為任。開皇十七年，敕立五眾，請遷為十地眾主，處寶光寺，相續講說，聲類攸陳。仁壽二年，敕令送舍利於本鄉弘博寺，既至，掘基入地六尺，感發紫光，散衝塔上，其相如焰，似金像所佩者。又土上成字，黑文分明，雲：轉輪王佛塔也。見此靈相，鹹慶希逢。仁壽四年，又於海州安和寺起塔，掘深五尺，便獲白土，色逾於粉遍滿坑中。復深八尺，於白土內得白玉一枚，方餘徑尺，光潤難比。及將下旦，放大光明，通照城郭，色如紅火。舍利出瓶，分為六粒，現稀有事，眾皆歎訝。
遷後頻開十地。京邑乃多，無與比肩者，及大禪定興，召入處之。武德末年卒於所住，春秋七十有九矣。
自遷之末後，十地一部絕聞關壤。道由人弘，於斯驗矣！有心之寄誠可勵諸。
釋慧覺，俗姓範氏，齊人也。達量通鑒，罕附其倫。而儀形秀峙，眉目峰映，衣服鮮潔，身長七尺。容止溫弘，顧步淹融，鏘鏘然也。執持行路，莫不駐步迎睇而目送者。其威儀感人如此。明華嚴、十地，講席相繼，流軌齊岱。榮名遠著，門學成風。
大隋受禪，闡隆像法。以文皇在周，既總元戎，躬履鋒刃，兵機失捷，逃難於並城南澤。後飛龍之日，追惟舊壤，開皇元年乃於幽憂之所置武德寺焉。地惟泥濕，遍以石鋪，然始增基，通於寺院。周閭千計，廊廡九重。靈塔雲張，景臺星布。以覺識解騰譽，召而處之。弘闡法門，多以華嚴為首。受悟請益，宏略遵於四宗。
後被請高陽，允當講匠，聽眾千餘，堂宇充溢。而來者不絕，遂停法肆，待有堂宇方可弘導。爰有施主，即為造千人講堂，締構斯須，不月便就。既登法座，眾引充滿。覺威容宏雅，其狀若神。談吐抑揚，汲引玄隱。披釋沖洽，聽徒竦戴。誠博義之弘量也。著華嚴、十地、維摩等疏並纘義章一十三卷，文質恢恢，條貫倫約，齊、魏明德鹹誦行之。
至武德三年，會獫狁南侵，覺少有恙，通告門人曰：吾其去矣侍者曰：今寇賊臨城，人路阻絕，知何處去。答曰：生死道長，去留無日，明當別矣。乃敕出身資為僧設食，與眾取訣。通夜正念，精爽冷然。明相纔出，奄然從化，春秋九十矣。
初覺慧解之性素蓄胸襟，福業攝生，隨喜者眾。凡有營理，身助修治，故寺之基趾鹹由勸勉。又聞往生淨土，園施為功，不遠千里青州取棗，於並城開義寺種之。行列千株，供通五眾。日呈茂美，斯業弘矣。
時寺有二僧，俱名智達，遠公門人，善解當世，武德之初，京邑呈美。又有明幹者，亦亞其倫，相與傳燈，流芳不絕。
釋智琚，新安壽昌人，俗姓李氏。原其世系出自高陽未胄，任為理官，仍以為姓。時代音變，遂以理為李，因而氏焉。其本冀州趙郡典午，東遷徙居江左。父褘仕，梁員外散騎侍郎。
琚年十九便自出塵，聽坦師釋論，未淹灰管，頻聞精義。坦即隋齊王暕之門師也。次聽雅公般若論又聽譽公三論。此三法匠名價尤重。琚欲潔操秉心，偏窮法性，諸高座主多無兼術。古人有言：學無常師，斯言有旨。廣尋遠討，曲盡幽求。年二十七即就敷講，無礙辯才眾所知識，說經待問，亟動恆倫。及坦將逝，五部大經一時付屬。既蒙遺累，即而演之，聲駕載隆，玄素攸仰。然其口不言人，眼無受色，牢醍弗嘗，葷辛無犯。
入室弟子明衍，受業由來便事之為和上。亡前謂曰：吾以華嚴、大品、涅槃、釋論。此之文言，吾常吐納。今以四部義疏付屬於汝。乃三握手，忽然而終。𣨛於常州之建安寺，即武德二年六月十日也。窆於毗壇之南，寺之舊垗。衍姓丘氏，晉陵名族。容止可觀，采卓異。敬崇芳績，樹此高碑於寺之門前，陳西陽王記室譙國曹憲為文。
釋道慶，姓戴。其先廣陵，後進度江，家於無錫。年十一出家，事吳郡建善寺藏闍梨，服勤盡禮，同侶所推。十七出都，聽彭城寺講成實論。大義餘論皆莫之遺，所以時匠目曰：懸日月於懷中，注江河於口內者，誠歸於慶矣。既荷嘉問，倍志兼常。利齒聞於既往，高座屬於茲日。
及陳祚雲亡，法朋彫散，東歸無錫，居鳳光寺，學徒載萃，誨誘如初。後止毗壇弘業寺，專事闡弘，無棄涼暑。然其美容止，善言笑；淡名利，厚交遊。毫翰奔湧，琴詩婉妙。風神閑縱，韻宇虛凝。應物有方，履機無忤。以武德九年八月終於寺房，春秋六十一。即以其月二十三日窆於扶塘之山津也。穿壙之日，鍬鍤纔施，感白鶴一群自天而下，遙曳翻翔，摧藏哀唳。自非道光遠被，何由致此異祥？
同寺沙門法宣曰：餘與伊人言忘道狎，京輦少年已欣共被，他鄉衰暮更喜同袍，月席風筵，接腕晤語。吾子經堂論室促膝，非異人，豈意玄穹殲我良友？千行徒灑，百身寧贖？未能抑筆，聊書短銘。其詞曰：
十力潛景，四依匡世。踵德連暉，伊人是繼。
宮牆戒忍，燈炬禪慧，並驅生林，分庭安叡。
論堂振玉，義室芬蘭；坐威師子，眾遶栴檀。
道潔塵外，理析談端；四儀式序，三業惟安。
穢土機窮，勝人現滅；帳留餘影，車迴去轍。
隴月孤照，墳泉幽冽；竹露暫團，松風長切。
氣運有終，德音無絕。
釋慧因，俗姓于氏，吳郡海鹽人也。晉太常寶之後胤。祖朴，梁散騎常侍。父元顯，梁中書舍人。並碩學英才，世濟其美。因稟靈溫裕，清鑒儉通，徽音深靡，緇素欽屬。十二出家，事開善寺慧熙法師。志學之年，聽建初瓊法師成實。曾未具戒，便齊入室，慧聲廣被，道眾相推。而欣味靜心，未指章句，乃詣鍾山慧曉、智瓘二禪師，請授調心觀法。定水既清，道思逾肅，師襲宏略，曲盡幽微。而悟言神解，獨酌標致。又造長干辯法師，稟學三論，窮實相之微言，弘滿字之幽旨。寫水一器，青更逾藍。辯後歸靜山林，便以學徒相委，受業弟子五百餘人，踵武傳燈將三十載。
陳太建八年，安居之始，忽感幽使云：王請法師。部從相諠，絲竹交響。當即氣同捨壽，體如平日。時經七夕，若起深定。學徒請問，乃云：試看箱內，見有何物。尋檢有絹兩束，因曰：此為䞋遺耳。重問其故，曰：妄想顛倒，知何不為？吾被閻羅王召，夏坐講大品般若。於冥道中謂經三月，又見地獄眾相、五苦次第。非夫慈該幽顯，行極感通，豈能赴彼冥祈，神遊異域？陳僕射徐陵，高才通學，尚書毛喜，探幽洞微，時號知仁，咸歸導首。
隋仁壽三年，起禪定寺，搜揚宇內，遠招名德，因是法門龍象，乃應斯會。既德隆物議，大眾宗歸，遂奉為知事上座。訓肅禪學，柔順誘附，清穆僧倫，事等威權，同思啟旦。又寺初勝集，四海一期，名德相亞，通濟斯美，因又寔兼之矣。頻講三論，並製文疏，要約標控，學者高奉。
大唐弘運，重興佛日，舉十大德，當其一焉。以身御法，不令而行。讓以得之，屈己成務。故京寺宿望心敬遵承，咸崇菩薩戒師，後進具戒者，無不依而羯磨。左僕射蕭瑀，器局貞亮玄風凝遠；刑部尚書沈叔安，溫彝弘雅，達信通神。並崇仰欽承，于茲二紀。因定慧兩明，空有兼照；弘法四代，常顯一乘。而莫競物情，喜怒無色，故遊其道者莫測其位。
以貞觀元年二月十二日卒于大莊嚴寺，春秋八十有九。未終初夜，告弟子法仁曰：各如法住，善修三業，無令一生空過。當順佛語，勿變服揚哀，隨吾喪後，事不可矣。乃整容如常，潛思入定，於後夜分正坐而終，咸聞異香滿室，遂遷坐于南山至相寺。于時攀轅扶轂，道俗千餘送至城南，又聞天樂鳴空。弟子等為建支提塼塔，勒銘封樹，蘭陵蕭鈞掣文。
仁是鄉人，少所供奉，清淨身心，修行念定，卑弱著性，有名門學。
釋慧暠，安陸人。幼入道門，即懷遠量。收覽經義，弘導居心。初跨染玄綱，希崇大品，博聞略究，而情阻未申。承苞山明法師，興皇遺屬，世稱郢匠，通國瞻仰，因往從之。諮奉無倦，備清遐道，遂得廣流，部帙恢裕興焉。
年方登立，即昇法座，談撝一指，眾侶諠譁。受業傳燈，分風徙化。然以法流楚服，成濟已聞，岷絡三巴尚昏時網，便以法弘導，遠化未聞。隋大業年，泝流江硤，雖遭風浪，厲志無前。既達成都，大弘法務，或就綿梓，隨方開訓。自玉壘僧侶因此開明，衝煙總萃，傾味正法而成惠卹焉。無憚遊涉，故使來晚去思，詠歌滿路。又以眾斯殷雜，枯折由生，暠據法徵治，情無猜隱。時或不可其懷者，計奏及之，云：結徒日盛，道俗屯擁。非是異術，何能動世？武德初年，下敕窮討，事本不實，誣者罪之。
暠惟道在人弘，義須知返，乃旋途南指，道出荊門，隨學之賓又倍於前。既達故鄉，亟仍前業，重張領牒，更敘關鍵。神望彌高，眾聚彌結，弊其諠競，避地西山之陰，屏退尋閑，陶練中觀。經逾五載，四眾思之，又造山迎接，處邑傳化。暠隨宜利益，意引行藏，還返安州方等寺，講說相續。以貞觀七年卒于所住，春秋八十有七。
自暠一位僧伍，精勵在先，日止一餐。七十餘載，隨得便噉，無待營求；不限朝中，趣得便止。所以蜀部豐都，芬羞兼列，每旦填供常充寺門，暠並命入僧，自無一受。旦講若下，食惟一碗，自餘餅菜還送入僧。有學士導勤。見其羸弱，恐法事稽留，為告外眾，令辦厚供。暠怪異常，推問食所由，即令勤出眾，永不相襲。告曰：邪命之食不可御也。汝聞吾言而不解教意。其守節稟法也如此。
釋法祥，同州人。童稚出家，清貧寡慾；周勤訪道。栖止無定。冠具已後，遵奉憲章，刻意鞭後，潛心玄賾。二教周廢，便從俗吏。而抱德懷經，禮誦無輟，僚佐班列同共嘉尚，將欲進位貢入臺府。而正性慕道，不思榮問，乃恣其習業霑員而已。
隨興法現，即預出家，住大興國寺。志操俊爽，言必簡衷。立身凝肅，不居幽屏。常處大房，開通前後，三十餘年當風而住，虛廓其慮，門未曾掩。坐臥一床，讀經為業。道俗問訊者，自非讀盡，復卷中無涉言，故知其客節卷未收者，咸私覿已後而奉對。祥潛思玄籍，博綜多持，開蒙引喻，言不加飾。因染傷寒，有勸藥療者，皆無所受。但苦邀心，隨務量擬。或患痢病，有加藥者，乃曰：痢者，水也。不進自除。便噉乾飯，數日便差。其執節堅固率皆類此。兼又持信標儀，不交華薄；申令眾範，出言歸敬。故眾有諸罰，祥必先致其詞，聞過伏引，更不怨及。其德耀人神為若此矣。
以武德七年，沈痾累月，素氣綿弱。侍者參立，乃微言：佛像佛像。聲既沈隱，初聞未了，後思乃悟。迴顧看之，瞥見尊儀峙然西壁，光相宛具，須臾漸隱。又聞香樂競至，愔鬱盈房，道俗驚嗟。又見一群白鶴從西方來，遶房三匝，翔傳還復來處而去。於後少時而卒，乃葬于城之東隅。傾邑充衢，幢蓋綿亘，哀慟之聲流聞遠近。
釋靜藏，俗姓張，澤州高都人。九歲出家，投清化寺詮禪師而為師主。訓誨之至，極附大猷。進戒已後，樂思定業，通微盡相，宗徒有歸。年二十三，發弘誓曰：丈夫出俗，紹釋為氏。豈不欲義流天下，名貫玄班者乎？承鄉壤大德遠法師敕召在京弘化為務，便往從之。未至，值遷，果非本遂，乃遍諸法席，聽採經論，攝論、十地是所偏求。還住淨影，弘揚所習。大業九年，召入鴻臚教授東蕃。三國僧義、九夷狼戾，初染規猷，賴藉乘機，接誘並從法訓。
武德初歲，太僕卿宇文明達，宿昔承奉，禁戒是投，合門請業，用比昭穆。敕使達為河之南北執節招撫。綸言既出，將事首塗，藏送曰：世界無常，佛有誠誥。別易會難，先民遺語。願常存此，奉信在心。達以藏夙有預聞，曾經事驗，拜辭曰：弟子銜命於不返，願師冥道照助。及至相州，果為賊王德仁所害。其子世壽奏曰：臣父奉敕，安撫竭誠奉國，為賊所害。思報皇恩，藍田散谷見有故寺，望得為父修立，并度僧二十人。帝問欲作何寺，壽以事諮藏，曰：此山上有閏玉，下有流泉，可名玉泉耶。壽具奏聞。帝依所請，仍延藏往住，堂宇廊廟並指撝焉。遠近道俗造山修覲，皆遺之法藥，安時處順，遂復其性。
以武德九年十二月因事入京，遇染時患，限終京室，春秋五十有六。弟子道刪祖習風範，地持一部敷化在心，今住終南至相，有名於世。
釋圓光，俗姓朴，本住三韓，卞韓、馬韓、辰韓。光即辰韓新羅人也。家世海東，祖習綿遠。而神器恢廓，愛染篇章，挍獵玄儒，討讎子史。文華騰翥於韓服，博贍猶愧於中原。遂割略親朋，發憤溟渤。年二十五，乘舶造于金陵。有陳之世號稱文國，故得諮考先疑，詢猷了義。初聽莊嚴旻公弟子講，素霑世典，謂理窮神。及聞釋宗，反同腐芥。虛尋名教，實懼生涯，乃上啟陳主，請歸道法。有敕許焉。既爰初落采，即稟具戒。遊歷講肆，具盡嘉謀。領牒微言，不謝光景，故得成實、涅槃薀括心府，三藏數論偏所披尋。
末又投吳之虎丘山，念定相沿，無忘覺觀，息心之眾雲結林泉。並以綜涉四含，功流八定，明善易擬，筒直難虧。深副夙心，遂有終焉之慮。於即頓絕人事，盤遊聖蹤，攝想青霄，緬謝終古。
時有信士宅居山下，請光出講。固辭不許，苦事邀延，遂從其志，創通成論，末講般若，皆思解俊徹，嘉問飛移。兼糅以絢采，織綜詞義，聽者欣欣，會其心府。從此因循舊章，開化成任。每法輪一動，輒傾注江湖。雖是異域通傳，而沐道頓除嫌郤，故名望橫流，播于嶺表，披榛負橐而至者相接如鱗。會隋后御宇，威加南國，曆窮其數，軍入楊都，遂被亂兵，將加刑戮。有大主將望見寺塔火燒，走赴救之，了無火狀，但見光在塔前，被縛將殺。既怪其異，即解而放之。斯臨危達感如此也。
光學通吳、越，便欲觀化周、秦。開皇九年，來遊帝宇，值佛法初會，攝論肇興，奉佩文言，振績徽緒。又馳慧解，宣譽京皋。勣業既成，道東須繼。本國遠聞，上啟頻請。有敕厚加勞問，放歸桑梓。光往還累紀，老幼相欣。新羅王金氏，面申虔敬，仰若聖人。
光性在虛閑，情多汎愛。言常含笑，慍結不形。而牋表啟書，往還國命。並出自胸襟。一隅傾奉，皆委以治方，詢之道化。事異錦衣，請同觀國。乘機敷訓，垂範于今。年齒既高，乘輿入內，衣服藥食並王手自營，不許佐助，用希專福。其感敬為此類也。
將終之前，王親執慰，囑累遺法，兼濟民斯，為說徵祥，被于海曲。
以彼建福五十八年，少覺不悆，經于七日，遺誡清切，端坐終于所住皇隆寺中，春秋九十有九，即唐貞觀四年也。當終之時，寺東北虛中，音樂滿空，異香充院。道俗悲慶，知其靈感，遂葬于郊外，國給羽儀，葬具同於王禮。後有俗人兒胎死者，彼土諺云：當於有福人墓埋之，種胤不絕。乃私瘞於墳側。當日，震此胎屍，擲于塋外，由此不懷，敬者率崇仰焉。
有弟子圓安，神志機穎，性希歷覽，慕仰幽求，遂北趣九都。東觀不耐，又西燕、魏。後展帝京，備通方俗，尋諸經論，跨轢大綱，洞清纖旨。晚歸心學，高軌光塵。初住京寺，以道素有聞。特進蕭瑀，奏請住於藍田所造津梁寺，四事供給，無替六時矣。安甞敘光云：本國王染患，醫治不損，請光入宮，別省安置。夜別二時，為說深法，受戒懺悔，王大信奉。一時初夜，王見光首，金色晃然，有象日輪隨身而至，王后宮女同共睹之。由是重發勝心，克留疾所，不久遂差。光於卞韓、馬韓之間，盛通正法，每歲再講，匠成後學。䞋施之資並充營寺。餘惟衣缽而已。
釋海順，姓任氏，河東蒲阪人。容貌方偉，音韶圓亮。長面目，少髭髯。儀服不群，於眾有異。少處寒素，生於田野。早喪慈父，與母孤居，孝愛之情靡由師傅，廉直之性獨拔懷抱。每恨家貧，無資受業，故年在志學，尚未有聞，乃慷慨辭親，脫落求道出家，依于沙門道遜，道光玄胄，名扇儒宗。具見後傳。順躬事學禮，晝夜誦經，初無暫替。文不再覽，日殆三千。
歲登具受，履操逾遠，志業尤勇。念守所持，誓無點累，仍以威儀麤著，身過可防；語笑易為，口非難護。乃因他患緘默不言，卻掃蓬扉，事心而已。方以學行之始，慧解為先，遂閱討眾經，伏膺玄宰。方等諸部咸稟厥師，皆探賾研幾，貴言領意。
有栖巖寺沙門神素者，性好幽栖，尤專二論，順遠承寄調，思扣沖關，乃荷帙登峰，諮參講肆。徒屬既眾，鑽仰殊多，有所詢求，但舉綱要。順頻時屬請，微以為繁。雖慍色不形，而勞心可驗。順逡巡退席曰：昔陳亢問一得三，今者請一蒙二，亦何遽乎？曰：何謂耶？答曰：一則見忤，一則聞義。素既悟其所述，因斯自革。於是無疑不斷，有滯必申。至於雜心隱括，備在婆沙，研精專一，始終該統。或下山分衛，而執卷披文；或企足接明，假照尋讀。莫不洞開樞要，妙鑒幽原。順嘗以餘席言於素曰：海順曠劫深尤，不逢賢聖，周旋五趣，莫能自免，致生茲穢土，對此凡緣，未能出有欲河，登無為岸。將不由心駒失轡而晦沈坑埳者乎？因涕泣濡襟，歔欷哽塞。又曰：每念二輪交轍，息駕何門？六道長驅，思歸無路。言及斯事，載懷惶悚。且生得為人，啟期亡憂於貧賤；出家弘道，僧度不易於公侯。順今兼之，一何可慶？又以，大冥之室仰屬傳燈，雖不面奉如來，而幸遇法師耳。不量短綆，輒揆深源。願得賜以明珠，投之渾浪。如此則一生有獲，千載無恨也。遂即言笑如常，容儀自若。素曰：敢聞君子志矣。恐不副雅懷。素後累居僧任，果停講席。順以法輪罕遇，遂欣禪味。
有沙門道傑者，穎秀定慧，希慕風景，乃致書曰：敢稽首大師門下：每欲理靜攝心，山泉畢志。但以無明大夜非慧炬不輝，故栖寄法筵，聽覽玄旨。至於人物聚集，頗勞低仰，況乃大限百年，小期一念。儻從風燭，前路奚憑？所以策駑駘之疲，想千里之遠。定門玄妙輒希輒入，逆其不逮，益用盤桓。伏願開含養之懷，退人以禮，傑得書美其銳情玄暢也。乃報曰：促路非騏驥之逸轡，灌木豈是鸞鳳之栖息？故當引水而沐枯魚，戢翼而朋寡鶴耳。脫其不爾，幸無略光陰。
順得書會疾，遂不果行。而為人高簡雅素，自歸清眾，絕交氓俗。嘗有說種性高尚，祖禰榮貴者，以誇於順。順莞爾而笑曰：我釋種餘暉。法王之子，尚須謙讓自下，不敢傲誕欺人。豈期庸庸之徒翻欲恃鬼陵物？遂振手而去。故趨時之士，皆不及其門。反俗之賓頗入其室。而道行純潔，性好追蹤。曾刺血洒塵，供養舍利。兼以血和墨，書七佛戒經。剋己研心，類皆如此。
嘗尋付法藏傳說，如來涅槃法付承繼，迄於師子罽賓囑累，斯書詞事既顯，若親面焉。因斯悽感，涕零如雨，曰：恨不及彼聖人拔茲沉俗也。又常於宵分歸命三尊，同住鄰居無得聞者。或解納覆彼寒夫，或減食而充餧者。志好活愉，無求知足。有贈衣帛者，終不以介意。曾縱容曰：自任則樂，而未曾制物從我。隨物則苦，而未曾以我違物。且鳥不栖淵，魚不巢樹，未必解隨和讓之道，而各得其所宜者，亦猶我不奪物榮，物不妨我辱矣。
又作三不為篇，其一曰：我欲偃文修武，身死名存；研石通道，祈井流泉。君旴在內，我身處邊。荊軻拔劍，毛遂捧盤。不為則已，為則不然。將恐兩虎共鬥，勢不俱全。永存今好，長縱來怨。是以反跡荒逕，息景柴門。其二曰：我欲刺股銼刀，懸頭屋梁。書臨雪采，牒映螢光。一朝鵬舉，萬里鸞翔。縱任才辯遊說君王，高車反邑，衣錦還鄉。將恐鳥殘以羽，蘭折由芳，籠餐詎貴，鉤餌難嘗。是以高巢林藪，深穴池塘。其三曰：我欲衒才鬻德，入市趨朝，四眾瞻仰，三槐附交。標形引勢，身達名超。箱盈綺服，廁富甘肴；飄揚弦管，詠美歌謠。將恐塵栖弱草，露宿危條；無過日旦，靡越風朝。是以還傷樂淺。非惟苦遙。
順神晤駭群，出言成錄，著集數卷。于時真法陵遲，俗尚諛諂；訥言敏行者為愚，巧詞令色者為智；廉潔正性，眾或致譏。故順履貞直之心，居危不亂，涅而不緇，可謂懷素風焉。
有沙門行友者，志行嚴正，才慧英悟，與順素交，因疾參候，順曰：先民有言，曰：古之學者為己，今之學者為人。三覆斯言，一何可信！世人強求知解，而不欲修行，每思此言，良用悽咽，吾謂夷煩殄惑，豈直專在說經？以法度人，何必要登高座？授非其器，則虛失其功，學不當機，則坐生自惱。友遂製息心論以對之，文甚宏冠。順曰：觀弟此作，理如未盡。友曰：息心之論應有數篇，謂顯觀述宗，釋疑成義。但以理玄詞密，非當世之所聞，故容與於靈津，戢鱗而未進。慨時哉之不遇，始絕絃於此耳。順乃重說遺教，悲歎無已。
先有沙門慧本者，逸亮高世僧也。思與順結山林之操，會順方學問，未暇允之，本獨謝時世，罔測所往。後每思之，言輒凄泫曰：本公若乘龍之遊，濯足雲表。吾雖攀戀，自恨縈身囂俗，昇沈相異，徒為悲矣。且忘懷去來者，朝市亦江湖；眷情生死者，幽栖猶桎梏。苟其性之不失，不無居而不安。其得志慕情為如此也。
于時臥病連稔，自知不痊，遺文累紙呈諸師友。而形同骨立，精爽逾健，旁問後事。順曰：患身為穢器，暫捨欣然。魚鳥無偏，水陸何簡，然顧惟老母宿緣業重，今想不得親別矣。若棄骸餘處，儻來無所見，有致煎惱。但死不傷生，古言可錄。順雖不孝，豈敢以身害母耶？既報不自由，可側柩相待。遂令遜法師說法，領悟欣然，須臾卒於住寺，春秋三十，即唐武德元年八月十五日也。
沙門行友著己知沙門傳，致序其事。友今被召弘福，充翻譯之選，建名時俗云。
釋曇藏，姓楊氏，弘農華陰人。家世望門，清心自遠。年十五，占者謂為壽短，二親哀之，即為姻媾。既本非情，慮有推逼，遂逃亡山澤，惟念誰度。行至外野，少非遊踐，莫知投告，但念觀音，久值一人，貌黑而驅二牛，因問所從，可得宿不？便告藏曰：西行有寺，不遠當至。尋聞鍾聲，忽見僧寺，因求剃落，便遂本心，即遣出門。可行百步，迴望不見，久乃天明，西奔隴上求法為務。
晚還京邑，於旌善寺行道受戒，聽諸經律，意有所昧。又往山東，彼岸諸師競留對講，地持、十地名稱普聞，故東漸海濱，南窮淮服，聽涉之最，無與為儔。及返京師住光明寺，詮發新異，擅聲日下。獻后既崩，召入禪定，性度弘裕，風範肅成，故使道俗推崇，綱維領袖，恆為接對之役也。賓客席上之美、談敘曠世之能，見之今矣。
大唐御世，造寺會昌，又召以為上座，撫接長幼，殊有奇功。貞觀譯經，又召為證義。時以藏威烈氣遠，容止清肅，可為興善寺主。藏深懷禮讓，用開賢路，乃薦藍田化感寺閏法師焉。即依其言，舉稱斯目。及皇儲失御，便召入宮，受菩薩戒，翌日便瘳。敕賜絹數百段，衣對亦爾，度人三千，并造普光寺焉。尋又下敕，得遙受戒不，藏曰：地持論云，若無戒師，發弘誓願，得菩薩戒。因進論文。敕乃以懺詞令藏披讀。至皇后示疾，又請入宮。素患腰腳，敕令輿至寢殿受戒，施物極多，並充功德。
至貞觀九年三月十八日終於會昌寺，春秋六十有九。哀動兩宮，吊贈相次。詔葬郊西嚴村，起塔圖形，東宮詹事黎陽公于志寧為碑文，見于塔所。
釋神迥，姓田氏，馮翊臨晉人。弱齡挺悟，辭恩出俗。遠懷匠碩，備歷艱虞。問道海西，包括幽奧。博采三藏，研尋百氏。年未及冠，鬱為鴻彩。雖廣融經論，而以大衍著名。至於所撰序、引、注解群經、篇章、銘論，合四十餘卷。
每於春初三月放浪巖阿，迄於夏首方還京邑。漁獵子史，諷味名篇，逸調橫馳，頗以此而懷簡傲也。兼以嘲謔豪傑，辯調中外，陵轢倫右，誇尚矜莊，京邑所推，侯王揖仰。又以旬暇餘隙遊歷省臺，預是文雄，通名謁對，或談敘儒史，或開悟玄宗，優遊自任，亦季世縱達之高僧也。故華壤英俊謂之諺曰：大論主釋迦迥，法界多羅一時領。以其豎論之時，必令五三人別難後，乃總領通之，故懷斯目矣。
大業十年，召入禪定。尋又應詔請入鴻臚，為敷大論，訓開三韓諸方士也。貞觀三年，以正道所歸，通務為則，遂擁錫庸蜀，流化岷峨。道俗虔虔，靡若風草。法流亹亹，所至汪濊。以四年七日一日遷神於法聚寺，春秋六十五矣。四眾哀慟，悲其為法來儀，未幾而終，素懷莫展。益州官庶士俗，及以同舟列道，爭趨奔于葬所，素幢竟野，香菸蔽空。萬計哀號，聲動天地。於昇遷橋南焚之，遵遺令也。弟子玄察收其餘柩，以約秦中與同學玄究等，於終南山仙遊寺北，而繕塔焉。究為其文，銘于塔所。
空情貞抱，素志樂林泉，頗工篇什，時會精越，學文驚其藻銳也。未立而終，哀傷才府。
釋僧鳳，姓蕭氏，梁高其族祖也。曾祖懿，梁侍中宣武王。大父軌，梁明威將軍番禺侯。顯考長，陳招遠將軍新昌守。
鳳以族胄菁華，風望高遠，置情恢廓，立履標峻。昔在志學，聰慧夙成，文翰曾映，聲辯超挺。所製雜文百有餘首，冠出儒林，識者咸誦。固得早登延譽，令逸京皋。開皇之始，僧粲法師，名重五都學周八藏，乃委心請道，歸宗師傳。粲鑒其精爽，美其器略，授以真乘，開十等之差；導以玄辯，疏八勢之位。鳳雅有幽度，領覽無遺，勝氣邁於比肩，賦命懷於前達。時倫相顧曰：師逸功倍，聞之昔人，冰涼清厚，驗之今日。
會隋煬負圖，歷試黃道。大業中歲，駐蹕南郊，文物一盛，千年罕及。欲以軍威帝業激動鬼神，乃高飾黃麾，盛陳白羽，霜戈曜日，武帳彌川。皂素列於朝堂，下敕曰：軍國有容，華夷不革。尊主崇上，遠存名體。資生通運，理數有儀。三大懸於老宗，兩教立於釋府。條格久頒，如何抗禮？黃老士女，承聲下拜，惟佛一宗相顧峙立。沙門明贍，率先答詔，具如別傳。然敕頻催：何為不禮？鳳為崇敬寺主，依例被追，乃擺撥直進，援引經論，明不敬之理。僉詳贍、鳳抗詔之儀，可謂蘭菊各擅其英華，竹柏互陳其貞節，不可削也。
獻后云崩，禪定斯構，下詔辟召，來萃道場，相從講解，迄於暮齒。善綜引，安機要。難問失緒，顯論攸歸。貞觀中年，釋門重闡，青田有穢，白首斯興，非夫領括，無由弘護。中書舍人杜正倫，下敕監掌統詳管轄，奏召以為普集寺任，尋更右遷定水上座。綏䋙二寺，無越六和；妙達眾心，欣其仰止。
年及從心，更新誠致，縶維塵境，放曠山林，言晤相諠，終事畢矣。有岐州西山龍宮寺，遠來請講，深幸素心。承彼北背曾巖，南臨清渭，石鏡耀日，松蘿冒空，暢悅幽情，即而依赴。大開法觀，導引慧蹤，遂使道俗來蘇，聞所未有。
既而厚夜悽感，常志前言，悲谷增慨，彌隆遐想。以其年暮月二十三日，因疾終於彼寺，春秋七十有七。初以疾極委臥，猶存弘法，精爽不移，乃力疾而起曰：妙法華經，最後言別，終須一釋，用通累念。遂對眾開之。下坐怗然，奄爾神逝於岐州陳倉縣之龍宮寺。士俗官庶痛心疾首，喪我所天，悲夫陳跡，昭穆安睹？乃遷靈於縣郭之北原，鑿窟處之。仍施白塔，苕然望表，遠近瞻屬，無不涕零。
有弟子法位，學聲早被，言晤清遠。以終天難補，英聲易塵，匪假陳揚，於何取則？乃於定水寺為建一碑，程器萬古。其文，左僕射燕公為製。
惟鳳立性矜莊，氣厲群伯；吐言爽朗，晤涉奔隨。以般若為心田，以涅槃為意得。講法華經百有餘遍，製疏命的亦是一家，餘諸經論，待時而舉。初鳳之往西山，便留遺疏述其遠度，累以餘緣，恰達彼寺，因而不返。樂天知命，何以加之？故其遺文後偈云：
釋道岳，姓孟氏，河南洛陽人也。家世儒學，專門守業。九歲讀詩、易、孝經，聰敏強識，卓異倫伍。父暠，仕隋為臨淄令，治聲遠肅。有隱士西門義者，博物疏通，肥遁巖谷，前後令召，莫能致之。至是步自山阿，來儀府舍，謂鈴下吏曰：西門義故謁，遽為吾白。即以事聞，令素仰高風，駭其萃止，延席曰：先生道扇三古，德重四民，何能輕舉？義曰：吾自弱歲隱淪，于茲暮齒。誠不欲干遊人世，抱誠棄智。頃者，吠聲既靜，則良政字民。五褲興謠，兩岐成詠。有欣美化，故不以韜隱自私。敢敘斯事，令述其不逮。問其治術，對答若神，情兼明舉，乃命諸子紹、續、績、曠、岳、略等，列於義前，令其顧指。義曰：府君六子，誠偉器也！自長而三，州縣之職，保家自若也。已下之三，其志遠，其德高。業心神道，求解言外，固非世局之所常談也。
曠年十七遂得出家，操行貞固，志懷明約，善大論及僧祇。深鏡空有、學徒百數；禪觀著績，物務所高。即洛陽淨土明曠法師是也。岳十五出家，依僧粲法師為弟子。少樂學問，經論是欣。及具篇禁，更宗律部。指途持犯，性不議非。而體貌魁美，風操高厲。容止儼然，不妄交於道俗。後習成論、雜心於志念、智通二師，備窮根葉，辭義斯盡。有九江道尼者，創弘攝論，海內知名，以開皇十年至自楊都來化京輦，親承真諦，業寄傳芳。岳因從受法，日登深解。以眾聚事擁，惟其廢習，將欲栖形太白，服業倫貫。
時太白寺慧安者，倜儻多知，世數闊達，方丈一字，方寸千文；醫術有工，經道偏練；日行四百，相同夸父，世俗所謂長足安是也。岳友而親之，便往投造，告所懷曰：毗曇、成實學知非好，攝大乘論誠乃清微。而傳自尼公，聽受又尟。今從物化，精益無從。中路徘徊，伊何取適？昔天親菩薩作俱舍論，真諦譯之，初傳此土，情寄於此耳！安曰：願聞其志。岳曰：余前學群部，悉是古德所傳，流味廣周，未盡於後。惟以俱舍無解，遂豈結於當來耶？安曰：志之不奪，斯業成矣。
後住京師明覺寺，閉門靜故，尋檢論文，自讀其詞，仍洞其義。一習五載，不出住房，惟除食息，初無閑暇，遂得釋然開發，了通弘旨。至於外義伏文，非疏莫了。承三藏本義並錄在南方，思見其言，載勞夢寢，乃重賂遺南道商旅。既憑顧是重，所在追求，果於廣州顯明寺，獲俱舍疏本并十八部記，并是凱師筆跡，親承真諦口傳。顯明即凱公所住寺也。得此疏本，欣戴仰懷。諷讀沉思，忘於寢食。乃重就太白卒其先志。於即慶吊絕緒，尋繹追功，口腹之累惟安供給。時穀食不豐，菜色相顧，安庶事經營，令無匱乏。綿歷歲序，厥志彌隆。內慚諸己，乃謝安曰：岳今至愚為累，獨學成譏。輒不量力，欲悕非分，一不可也。食為民本，名作實賓。苟求虛譽，遂勞同志。二不可也。斯過弘矣。誠可退跡浮浮，更勞重累，則不可也。安曰：功業將成，幸無異志。嘉會難再，無思別慮。復延兩載方始出山，乃以己所尋知，將開慧業，遊諸講肆，清論莫窮。
大業八年，被召住大禪定道場，今所謂大總持寺是也。時年三十有四，少齒登器莫匪先之。此時僧眾三百餘人，令聽風規，互相推謝。岳以後至名重，學不從師，雖欲播揚，未之有許。時有同德沙門法常、智首、僧辯、慧明等，並名稱普聞，眾所知識，相為引重，創為請主。岳撝謙藏器，退辭師授，徒累清言，終慚疏略。慧明等越席揚言曰：法師何辭耶？吾等情均水乳，義結相成。掩德移機，恐爽靈鑒。又人世飄寄，時不再來，幸不相累。岳顧諸意，正乃首登焉。遂以三藏本疏判通俱舍。先學後進潛心異論，皆曰：斯文詞旨宏密，學爽師資，縱達一朝誠自誣耳。當伺其談敘得喪斯及矣。岳自顧請主虛宗，初無怯憚，舉綱頓網，大義斯通。雖諍論鋒臨，而響應隨遣。眾咸不識其戶牖，故無理頓聯辭，由是名振學宗，法筵繼席；歲舉賢良，推師有寄。
武德初年，從業藍谷化感寺側，巖垂乳水，岳往承之，可得二升，懸渧便絕，乃曰：吾無感也，故水輟流。遂以殘水寫渧下瀅中，一心念誦，日取一升，經六十日，患損方復。又至二年，以三藏本疏文句繁多，學人研究難用詳覽，遂以真諦為本，餘則錯綜成篇，十有餘年方勒成部，合二十二卷，減於本疏三分之二，並使周統文旨，字去意留。兼著十八部論疏，通行於世，以為口實。
又初平鄭國，有宗法師者，神辯英出，時所異之，皇上延入內宮，立三宗義。岳問以八正通局聖賢，後責纔施，無言以對。坐見其屈，乃告曰：京室學士談衒寔希，三宗之大，於何自指？及高祖之世，欲使李道東移，被于鳥服，度人授法，盛演老宗。會貞觀中，廣延兩教，時黃巾劉進喜創開老子，通諸論道，岳乃問以道生一二，徵據前後，遂杜默焉。岳曰：先生高視前彥，豈謂目擊取通乎？坐眾大笑而退。故岳之深解法相。傳譽京國矣。
至六年秋八月，岳兄曠公從化，悲痛纏懷。徒屬慰曰：人皆有死，惟自裁抑。岳捫淚曰：同居火宅，共溺愛流，生死未斷，何得不悲？聞者議之，以為善居道俗之間也。
貞觀初年，有梵僧波頗，在京傳譯，岳為眾舉，預其同例。頗聞善於俱舍，未始重之，謂人曰：此論本國學者之英華浮情，不敢措意。今言善者，不有謬耶？因問以大義并諸異論。岳隨其慧解，應答如流。頗曰：智慧人！智慧人！不言此慧，吾與爾矣。自爾情敦道術，厚密加恆。
八年秋，皇太子召諸碩德集弘文館講義，岳廣開衢術，延對諸賓。酬接覆卻神旨標被。太子顧曰：何法師？若此之辯也。左庶子杜正倫曰：大總持寺道岳法師也。法門軌躅，學觀所宗。太子曰：皇帝為寡人造寺，廣召名德，而此上人猶未受請，何耶？倫曰：虞舜存許由之節，夏禹順伯成之志。彼乃俗流，猶從矯逸，況方外之士，棄名之人？臣輒從其所好耳。乃下令曰：今可屈知寺任，允副虛襟。岳動容辭曰：皇帝深惟固本，歸誠種覺。所以考茲福地建此仁祠，廣召無諍之僧，用樹無疆之業。貧道識量未弘，德行無紀，今蒙知寺任，誠所不安。願垂含恕，敢違恩旨。屢辭不免，遂住普光。
以貞觀十年春二月搆疾彌留，諸治無效，春坊中使相望於路，遂卒于住寺，春秋六十九。皇太子令曰：普光寺上座，喪事所資取給家令，庶使豐厚，無致匱約。仍贈帛及時服衣等。俄而有敕，復公給葬儀，送於郊南杜城之西隅。
岳弟明略，身長七尺三寸，十九出家，志懷遠悟，容儀清肅，特善涅槃，學人從集，有聲京洛。住東洛天宮寺，貞觀九入年朝奉慰，時四海令達總集帝京，惟岳及略連支比曜，時共美之。及事緣將了，言歸東夏，岳惘然曰：吾同氣四人，並先即世，唯余與爾相顧猶影。自曠師沒後，心常怏怏，恐藤鼠交侵，欻然長逝。異生難會，可不思耶？吾行年耄矣，其能久乎？集會又難。爾其且止。因斯便住。恰至明春，岳便辭世。略之銜疚，痛鍾纏結，帶疾還寺，以十二年卒于所住，春秋六十七矣。
釋功迥，姓邊，汴州浚儀人。年六歲便思出家，慈親口授觀音經，累月而度，自此專訓經法，九歲而送在寺。年十六捨俗服，志願山居，因入泰岳，苦心忘倦。年二十五，便事弘法師，私自惟曰：拱默山林，乃是一途獨善，至於道達蒙瞽，維持餘寄，非化誘不弘。住汴州惠福寺。
昔在山中，十地、勝鬘已曾講解，及遊城邑，人有知者，勸而說之，遂因闡揚，諸經論等亦備敷說。晚以法華特為時要，便撰疏五卷，鎮常弘演，前後五十餘遍。每至藥草品天必降雨，故其幽誠徵感為若此也。其佛地、般若，制疏并講，津濟後學，聲滿東川。又撰無性攝論疏，厥功始成，奄然長往本寺，年六十六。餘聞之行人，曰：其人少欲自節，衣布坐茅，所獲利祿隨時散盡。房無櫃篋，四壁廓然。
未終之前，異香靈光至所住室，二夜四至，自睹嘉相，門人同美。迥曰：願乘此瑞往生樂土。因不食二十日而終。所飲井水終旦泉竭，殯經數日，水方復舊。道俗悲涼。通感若此。
釋神照，姓淳于，汴州中牟人。年九歲，隋亂，眷屬凋亡，惟母及身，萍流無託。未幾母崩，投造無詣，朝求木實，夕宿屍所，行往見之，莫不下泣。年十二，投尉氏明智律師而出家焉。于時載揚律藏，學徒雲集。宇內初定，餱粒未充。照巡村邑，負糧周給，年經六祀，勞而無倦。供眾之暇，夜講法華、勝鬘經，雖久人無知者。受其聽律，每發奇思，前學之流驚其迥悟。又往鄴下休法師聽攝大乘論，一遍無遺。講散辭還，休送出寺。學門怪異，休顧曰：斯是河南一遍照也。後生領袖，爾其知之。又往許州空法師所聽雜心論，纔始八卷，為師疾而返。後因遂講之，初後通冠，時人語曰：河南一遍照，英聲不徒召。爾後涅槃、華嚴、成實、雜心，隨機便講，曾不辭退。又造像數百鋪，寫經數千卷，任緣便給，不為藏蓄。新譯能斷金剛般若初至，披讀尋括，詞義似少一行，遂以情測注。及後其本果與符同，時咸訝其思力也。
貞觀中，遘疾逾久，而戒行無玷。卒於安業本寺，春秋五十有九。
初平素日，一狗將養，所住恆隨。及鄰大漸，長號哀厲，通宵向本出家寺。往返二百餘里，遶寺號呼以告。彼眾素不知也。凶問後至，方委狗徵。及曙還返安業，揜坎之後，長眠流淚，不食而殂。
釋道傑，姓楊，其先弘農，漢太尉震之後也。苗裔，復居河東安邑之鳴條焉。天懷穎發，廓然物表。年纔小學，便就外傅，教以書計典籍，粗知大略。然以宿植德本，情厭俗塵。父母留戀，抑奪不許。開皇十一年，歲將冠肇，垂翼東飛，投聞喜橫水窟，真瑩法師。瑩鑒其高拔，即而剃落。尋與受具，令學涅槃等經。性淨修明，聞持鏡曉。
後往峴頭山誦法華，經月便度，深自惟曰：經不云乎，寧願少聞，多解義味。欲得通要，必俟博遊。開皇十四年，往青州何記論師所，聽採成實。纔涉二年，功高四載，記顧曰：吾子形貌傀偉，請對有方，學淺而思，論其興矣。儻子存於始卒，吾當誨而不倦。無幾而記遷化，遂爾周流齊土。時有奘寂、安藝，並號哲人，從之受道，多識前令。又往倉冀、魏念二論師所，聽毗曇論。又於清河道向汲郡洪該所，俱聽成實，始末四載，傾窮五聚，乃上下搜求，以問法主，每令該公延頸長息。嘗定該義曰：論云惟一苦受，而有三差。此文非謂以一行苦名為苦受，而隨情說三受。正以於一苦受，而隨情說三受。此是經部師計，而拔摩述以為宗，可不爾耶？該曰：然。傑曰：若使果起酬因，說苦受為樂受，亦可因成感果，說惡業為善業。若言善業感樂果，善業非惡業，亦可樂受酬善因，樂受非苦受。若言樂受酬善因，而體即苦受，亦可善業感樂果，而體即惡業。若言惟是一苦受，隨情說妄樂，亦可惟是一惡業，隨情說妄善。此中多句，終是一妨。遠取伏意，覆卻例決。該于時茫然曰：此中須解聽。後私室便曰：子有拔群之亮，難與言也。吾老矣，弘興論道其在子乎？由是門人胥伏。
開皇十九年，自衛適鄴，聽休法師攝論，又於洪律師所聽四分，略知戶牖，意在小論，將事東行。屬隨漢王召滄州志念、河間法楞長弘并部，忽遇斯際，即往從之，聽仰迦延，讀婆沙論，首尾三載，頗極窮通。曾難念論師曰：若觸空非觸入處者，亦應識空非識住處。若以識非分是識住處者，亦應觸非分是觸入處。于時念公但含笑直視，竟不通之。其論道迅猛皆此類也。然以先功小學，意為弘顯大乘。仁壽二年，又依楞法師聽十地等論。爾時法門大敞，宗師雲結，智景大論、十力攝乘，兩達涅槃，舜龕律部，一期總萃，并晉中興。乃歷遊講肆，觀略同異，凡經六載，咸陳難擊。故并州語曰：大頭傑難人殺。然其例並雖少，而一徵一責能令流汗。
文帝崩，晉陽逆節，便還故里講阿毗曇心，又講地持，各五六遍。自惟曰：徒事言說，心路蒼范。至於起慧，非定不發。遂停講，往麻谷，依真慧禪師學坐，思擇念慧，深入緣起。慧歎曰：常為法師等一從名教，難偃亂流。如何始習便能住想？豈非宿習所致耶？後依成實安般念處，兩夕專想，觀解大明，便謂神素法師曰：昨試依論文安般念觀，境界極明而氣逼上心，坐不安席。欲除此患，終須教遣。請撰諸經安般同異，編為次第，將依遣滯。素乃取婆沙、成實、龍樹、蘭若諸部，明十六特勝六種安般之相以示之。即依修習，更逾明淨。又往麻谷以呈所證，慧曰：善哉！大利根者。淋落泉中，諸學坐者未至此處。
武德元年，請弘十地，傑笑曰：息駕修禪，但名自利凡法，講揚法化誠為利他。至於俱利事須商度。今當晝語夜默，庶得小大通洽，不亦可乎？遂即長弘三十餘遍。常隨門學百有餘人，堪外化者數盈二十。斯人也，剛決中恕，少欲希言；擇交選士，疏財薄食，苦樂不言，喜慍無撓。栖巖一眾舉為僧主，辭不獲免，若浮雲焉。以貞觀元年七月二十八日因疾卒山，春秋五十五，三十六夏。
初有桑泉樊綽者，前周廢教僧也。雖為白衣，常參法宇，傑以國士遇之。綽已前亡，二女同夢其父乘虛而至，曰：吾生西方極樂土矣。知傑師將逝，故來迎接。因往栖巖，其日，傑患停講，乃至壽終，常見樊綽在傍，合眾又聞空中伎樂異香。故其去處雖遠，不負弘導之功焉。門人依西域闍維，起塔供養。
釋神素，姓王，字紹則。其先太原，遠祖勇從宦虞州，遂徙居安邑鳴條之野焉。氏族英望，無煩述作。少與道傑結張范之好，相攜問道。儒學之富，禮、易是長，至於篇什繼美英采，故其遊學講肆，周流國境，必與相隨，若比人矣。所習詞義博覽俊悟，則難兄難弟也。至於誦經學定，當席索隱，則後於傑；文理會通，素則先之。為傑出安般念觀，令其徙滯，如彼傳述。大業四年，傑公停講，學門清素接軫相尋。遂從命專講毗曇四十餘遍，續講成實將二十遍，自餘小部不足述之。其為講也，片言契理，少語釋多，學者玄悟，聽覽不倦，則傑高於素。若多陳同異，廣定是非，鄭重校角，開生覺意，則素賢於傑。所匠成者，則蓋裕、隆、深、英、泰、之徒是也。故晉川稱謂素、傑二公，秋菊春蘭，各擅其美。然素溫恭退讓，慈愛矜恕，侍士慕賢，不伐諸己。
貞觀二年，栖巖大眾請知寺任，辭以法事相繼，有阻僧網。眾又固請，依傑師故事乃許之。性寬厚，善物性，故得上下和睦，風塵攸靜。
以貞觀十七年二月二十三日卒於栖巖，春秋七十二。自一生行業屬想西方，於臨終日，普召門人大眾爰逮家臣，與之別已，自加結坐，正威容已，令讀觀經兩遍，一心靜聽，自稱南無阿彌陀佛，如是五六。又令一人唱，餘人和。迄於中夜，端坐儼然，不覺久逝。依即坐殯，肌肉雖盡，骨坐如初。又感祥瑞，略故不述。
初終之夕，仁壽寺志寬法師夜坐如悶，夢素來過，同床止息，勤勤告別曰：如來大悲為諸眾生。曠劫苦行，勤求大法，流布人天，欲使不絕。我等雖居下流，然佛遺寄末能發輝，道業遂有季位在前。素雖不肖，深懷辜負，每欲推命竭愚，上于天聽。今大運忽臨，長思永別，好住努力。寬送目極，忽然而覺。及明，莫知凶問，須臾信至，方知昨逝。寬致書述懷，與諸門人如彼。
釋法護，姓趙，本趙郡人，祖康為濟陰大守，子孫遂家焉。隋初有趙恆者，與清河崔汪以秀才擢第，時號四聰，即其父也。家門清儉，禮素自居。護時沖幼，戲則圍坐登講，採花列供，其父知為法器。十二遭父憂，未幾又丁母艱，哀慟氣絕者數四。服闋，造河北衛部欲學儒術，忽逢勝緣提誘，誨以三界牢獄，不以四大毒蛇，如不早悟，輪迴未已，便依而落髮，時年十五也。留誦淨名，七日便度，自是廣訊經誥，訪無遠近。遂往志念所聽毗曇，法彥所聽成實，縱橫累稔，參預前蹤。又聽律部，薄閑持犯。又往彭城嵩論師所，以是攝論命家，海內標仰，伏膺請益，無所辭焉。指授幽明，曲盡玄致。
大業三年，度僧化遠，護應此詔，名霑安陸。俄而有敕，遠召藝能住內道場，時年三十有二。既居慧日，高彥成群，常講中觀、涅槃、攝論。偽鄭既降，太宗初入，別請名德五人，護居其列。自此校角攝論，去取兩端。或者多以新本确削，未足依任，而護獨得於心。及唐論新出，奄然符會，以為默識之有人焉。貞觀十二年，敕召入龍潛宅天宮寺，仍知寺任，勉人以得眾穆如也。十七年七月二十一日，曛時不預，因卒于房，春秋六十有八。
護善外書，好道術；約己薄食，解衣贍寒；結帶終歲，不飾容貌。而貴勝所重，通才咸萃。先服石散大發，數日悶亂，門人之見欺，當自責取，然陷師於非道是何理耶？遂不與言。其礭固例如此也。然好施忘倦，房無圭勺之儲，但一床一蹬而已。撰攝論指歸等二十餘篇。
初亡，嵩山沙門智大者，年九十餘，傲然恬素，不出三十餘年；聞哀，杖策而至，盡哀曰：經論之士，精苦之倫，代有人矣。至於純直自然，識量通雅者，斯人歿後，因絕蹤矣。中書杜正倫來吊而銘，略之曰：伊昔承恩，誨深提耳。及茲展覲，慟興床几，頹泣可援，沉嗟靡已。庶在遐齡，永陪高軌。
釋玄續，姓桑，蜀郡成都人。出家既久，經綸道業，涅槃、成實所學之宗，常講法華導引蒙曉。然風彩高峻，容止方複。言談之際，機俊變通。達外書，工草隸，時吐篇什，繼美前修。又能折節下人，僮少道俗有才調者，命來與語，愛而狎之。至於侯王雄伯、名儒大德，便傲然特立，不以介意。而神爽更高，辯給電疾。
有梓州東曹掾蕭平仲者，梁高之孫也。博學機關，當時絕偶。往參談敘，文集相示。平仲尚之，從容曰：仰承高懷，蔑略諸貴等。今蒙禮顧，深愧非人。續曰：諸貴驕蹇，須以驕蹇對之。明公汎愛，故以汎愛相答。仲曰：法師從來不爾，今日忽然，疑是虛談，恐非實錄。答曰：貧道待公之虛實，亦如公遇續之實虛耳。相與驩笑。
嘗為寶園寺製碑銘，中有彈老莊曰：老稱聖者，莊號哲人。持螢比日，用岳方塵。屬有祭江道士憑善英，過寺禮拜，見而惡之，謂續曰：文章各談其美，苦相誹毀，未識所懷。若不除改，我是敕使，當即奏聞。續曰：文之體勢非爾所知，若稱敕使，欲相威愶者，我寺內年別差人當莊，此是敕許，亦是敕使。卿欲奏我，我當莊人亦能奏卿。英雖大恨，無如之何。寺僧五十，雖並遲暮，皆順伏之。嘗見人述莊子鵬鷃之喻，便歎曰：莊蒙以小大極於此矣。豈知須彌不容金翅，世界入於鄰虛？井蛙之智穢人耳目。
後疾甚召僧，集已罄捨都盡曰：生死常耳。願各早為津濟。其夜命終，貞觀中矣。
釋慧壁，姓弘，蘇州嘉興人。爰初胎孕，母絕辛鮏。及誕育後，生嫌臭味，故始自孩嬰至于七歲，菜蔬飽腹，諸絕希求。出家依法流水寺巖師明教，隨順修奉。冠肇已後，周遊訪道，無擇夷險，四論三經諮詢賞要。學既明達，還延舊居，四遠承風，咸來請謁。門人來去常數百人，曉夕誨誘，樂說無倦。背不著席四十餘年，老無久力，時撫彎几。貞觀之末年，七十餘，伊人不遠，詞狀罕傳，四遠稱揚，但云不可思議大德也。至於登機對晤，述作憲章，高軌莫聞，恐埋諸古，惜哉！
釋智琰，字明璨，俗姓朱氏，吳郡吳人。祖獻，梁員外散騎侍郎。父玟，陳奉朝請。琰託質華宗，應生觀德。母氏張夫人。初懷孕日。夢升通玄寺塔。登相輪而坐。遠視臨虛曾無懼色。斯乃得道超生之勝兆，人師無上之奇徵。是知二曜入懷，雙龍枕膝，弗能及也。誕育之後，取異儕童，秀氣貞心，早形瞻視。八歲出家，事通玄璩法師為弟子，提屣持衣，恭侍弗怠，瀉瓶執杓，受道彌勤。年十二，妙法華經通誦一部，明悟聽察，咸謂神童。乃自惟曰：翼翼京邑，四方是則。何得久拘坎井乎？
時年十六，即日出都，聽報恩持法師講成實論。聰慧夙成，深智開發，故得條振穎披，後來莫二。屬持公南上，法筵用輟，因還故里覲省二親，仍於本寺開弘經法，峰堞峻峙，辯對如流。時年十九，莫不嗟其少秀。逾年返京，從泰皇寺延法師進具，德瓶儀缽，深護戒根。大莊嚴寺皭法師。惠重中原，名高日下，乃依而請道，重研新實，意得情款，功倍由來，誠驥足之逢善馭也。
陳至德三年，建仁王齋集，百師百坐，競流天口之辯；千燈七夜，爭折動神之微。時年二十有二，以英少之質參请耆德。通情則高衝折機，縱難亦大車杌軸。皇上欣賞，百辟嗟稱，莫不愛其閑典，服其敏捷。每以人世囂雜，幽栖清曠，屬陳氏喪鼎，便事東歸，削跡武丘將三十載。憑巖面壑，任三業而閑安；酌澗披松，隨四儀而宴處。雖形隱而名揚，亦道潛而化洽，於是八方歸仰，四部虔心。尚書令楚國公楊素，經文緯武，王佐國均，乘貴負才，未嘗許物。行軍淮海，聞琰道勝栖山，鳴鐃赴隴，傾蓋承顏，五體投誠，恨接足之晚。左僕射邳國公蘇威重道愛仁，彌賞閑放，奉使吳、越，躬造山楹，睹貌餐音，虔拜欣躍。煬帝居蕃，惟揚作鎮，大招英彥，遠集賢明。琰既道盛名高，教書爰及，慮使乎之負罪，嗟以已之累人，於是披衣出谷，蒙敬厚禮。因以辭疾，得返舊山。隋文遠欽，爰降書問。屬炎曆有終，鋒鏑騰沸，四海同弊，三吳益甚，檀越子弟迎出毗壇，首尾十載，化行帝部。
大唐統宇，咸返舊居。武德七年，蘇州總管武陽公李世嘉與內外公私同共奉迎，還歸山寺，於是禪賓慧侶更復曩時，龍沼鳳林信為懷喜。然琰自他兩化，得離俱修，講念之餘，常行法華、金光明、普賢等懺，又誦法華三千餘遍，感應冥祥，神瑞非一。宵爐未爇，自起煙芬；夕灌纔空，潛加溢水。又願生淨土，造彌陀像，行三種淨業，修十六妙觀。與州內檀越五百餘人，每月一集，建齋講觀，勝輪相踵將逾十載。與夫般若臺內，匡俗山陰，共誓同期，何以異也？
後見疾浹旬，大漸斯及，誡訓慈切，眾侶哀涼。以貞觀八年十月十一日旦，遷神武丘之東寺，春秋七十一。其月二十二日，窆于寺之南嶺，遠近奔馳，皂素通集，花香亂空野，哀慟若雲雷。自有送終，奚復過也？
惟琰幼小矜莊，立性端儼，精誠在操，苦節彌勤。口辭雜味，日無再飯。非義理而不履，非法言而不談。美貌奇姿，乃超眾表。牆岸整肅，冰雪凜懷。陳臨海王弟道安法師，厭世出家，內外通博，沙門遍知，學優業淨，交遊二子，時號三英。及屏志林泉，永絕人世，芳風令德，蹊逕成規，莫不迴旟造山，親傳香法。信法海之朝宗，釋門之棟幹矣。講涅槃、法華、維摩各三十遍，講觀經一百一十遍。常州弘業寺沙門法宣曰：余與法師昔同京縣，狎道華年。今接善鄰，敦交暮齒，雖攀桂之歡或舛，而折麻之贈不遺。想清顏之如在，悲德音之已寂；愧披文於色絲，終寄言於貞石。乃與寺主智峰等共樹高碑在于寺宇。
釋道基，俗姓呂氏，河南東平人也。素挺生知，譽標岐嶷。年甫十四，負帙遊于彭城，博聽眾師，隨聞成德。討論奧旨則解悟言前，披折新奇則思超文外。故徐許騰其明略，河海重其義方。致使儕等高推，前修仰止。隋太尉尚書令楊素，負材經國，任總權衡，嘗奉清猷，躬申禮敬，敘言命理，噎歎而旋，顧諸宰伯曰：基法師佛法之後寄也。自見名僧，罕儔其疋。即請於東都講揚心論。既夙承風駕，體預當衢，遊刃眾部，玄機秀舉，遂能談寫河傾，嚮對雷動。
于時大業初歲，隋運會昌，義學高於風雲，搢紳峙於山岳，皆擁經講肆，問道知歸，踵武相趍，遐邇鱗萃。乃纘雜心玄章，并抄八卷，大小兩帙由來共傳。成得諸門，自昔相導。皆經緯剖裂，詞飛戾天，控敘抑揚，範超前古。自爾四海標領，盛結慧日道場，皆望氣相師，指途知返。以基榮冠望表，韻逸寰中。大業五年，敕召來止，遂即對揚玄論，允塞天心。
隋后解統玄儒，將觀釋府，總集義學，躬臨論場。鑾駕徐移，鳴笳滿於馳道；御筵暫止，駐驆清于教門。自大法東流，斯席為壯觀也。時㐲辯之徒，俱開令譽，及將登法座，各擅英雄。而解有所歸，並揖基而為玄宰。既居眾望，經綸乃心，便創舉宏綱，次光帝德，百辟卿士。咸異嚮而共嗟焉。
有隋墜曆，寇蕩中原，求禮四夷，宣尼有旨，乃鼓錫南鄭，張教西岷。於是巴蜀奔飛，望煙來萃。莫不廓清遊霧，邪正分焉。敦閱大乘，弘揚攝論。釐改先輙，緝纘亡遺。道邁往初，名高宇內。以聽徒難襲，承業易迷，乃又綴大乘章抄八卷，並詞致清遠，風教倫通，故覽卷履軾若登龍門焉。信鴻漸之有日矣。故貞觀帝里㝢內，知名之僧，傳寫流輝，實為符契。但以世接無常，生涯有寄，將修論疏，溘爾而終。以貞觀十一年二月卒於益部福成寺，春秋六十有餘矣。
時彭門蜀壘復有慧景、寶暹者，並明攝論，譽騰京國。景清慧獨舉，詮暢玄津；文疏抽引，亟發英采。暹神志包，總高岸倫儔。談論倚伏，態出新異。數術方藝，無學不長。自預比肩，莫有淪溺。末年耽滯偏駮，遂掩徽猷，故不為時匠之所班列。
釋道遜，姓張氏，河東虞鄉人也。神氣高邈，器度虛簡。善通機會，鑒達治方。子史流略，嘗頗遊處。護法御眾，誠其本據。雖大通群籍，偏以涅槃、攝論為栖神之宅也。與弟道謙發蒙相化，俱趣曇延法師。延正法城壍，道俗宗歸。觀屬天倫，可為法嗣，乃度為弟子。荷擔陪隨，遊遷宮闕，講悟談述，皆簉下筵，欣敘玄奧。每思擊節，故聽涉乃多，而特覽其綱要。登預講釋，屢結炎涼，三晉英髦望風騰集。
晚住蒲州仁壽寺，聚徒御化，樹業當衢。然以地居方會，賓旅湊從，季俗情蕪，多縱凡度，既行向背，憎愛由生。遜道會晉川，行光河表，日延主客，資給法財皆委僧儲，通濟成軌。或有所匱者，便課力經始，周告有緣，德洽民庶，為無不遂，所以方遠傳譽，更振由來。自蕃王府宰、臺省群僚，並紆駕造展，諮謁餘訓。或匆遽不過者，心愧悚戰，如謂有所失矣。斯固德動物情為若此也！
遜癊道自資，坐鎮時俗，雖復貴賤參請，曾無迎送。加以言笑溫雅，談謔任時，接晤緣機，並稱詞令。而奉禁守節，不妄虧盈，頻致祥感，時所重敬。大業末歲，妖氣雲奔，因事返京，夜停關首。所投主人家有五男，又勾外盜，見遜馬壯，欲共私之，夜往其所，乃見十人圍遶其馬，形並雄怒，擐甲執兵。眾盜同怖，因之退縮。細尋不見，又往趣之，還見如初，無敢近者，進退至五，遂達天明，既不見人，知是神感，乃合面歸懺焉。其冥通顯益如此例也。又以仁讓之性出自天心，預見危苦，哀憐拯濟，無擇怨憎，通情盡一。
唐初廓定，未拔蒲州，遜與寺僧被擁城內。時有一僧恆欲危害，非類加謗，乃形言色。遜雖聞此，曾不輟慮。既規不遂，乃欲翻城。事發將戮，並無救者。遜涕泣辭謝於執事曰：此僧為過，事屬遜身，教導未通，故為罪釁。此則過由遜起，宜當見戮。苦復設諫。執事知是其敵，而不忍見遜之云云，遂即釋放。自此已後，更發仁風，據事引之，達量之弘者矣。
逮貞觀中年冬，有請講涅槃者，預知將終，苦不受請。前人不測意，故鄭重延之，乃告曰：所以固辭者，不終此席耳。不免來意，且後相煩，遂往王城谷中。道俗齊集，遜登座主題已，告四眾曰：世界法爾，不久當終。敢辭大眾，云何偈後，請寄來生。遂依文敘釋。恰至偈初，即覺失念。經纔三宿，卒于山所，春秋七十有五，即其年十二月二十五日也。闔境同號，若喪考妣。當夜雪降，周三四里，乃掃路通行，陳屍山嶺。經夕，忽有異花遶屍周匝，披地踊出，莖長一二尺許，上發鮮榮，似款冬色而形相全異。七眾驚奉，悲慶諠山。有折將入城示諸耆宿，乃內水瓶中者，至明年五月猶不萎悴，後拔之於地方始枯矣。其冥祥所感，希世如此！
晉州有人性愛遊獵，初不奉信，有傳遜之祥兆達其耳者，乃造山覓之。花滅屍亡，唯睹空處，仍大哭曰：生不蒙開信，死不蒙花瑞。一何無感？必神道有徵，願重靈相。言訖，地踊奇花，還長尺許。欣慰嘉應，遂折取而歸，通告鄉川，由斯起信。並近年目信，可妄傳乎？
遜弟道謙，學行之美少劣於兄，而講解十地有聞關表。以仁壽住寺既濱關路，每因此囂塵，地接京都，亟勞人事，乃顧言幽遁，曆觀山水，谷號王城，因而栖處。時復登高臨遠，摛體風雲，具引名篇，高調清逸，道俗賓會。又聚山門談謔引心，未曾虛老。以貞觀元年卒于山舍，春秋六十七。遜撫之洒淚，與弟子道基等闍毗遺陰，收其餘塵，散之風府。追惟恩悌，為造釋迦塼塔一區，勒碑樹德，沙門行友為文。
和上諱慧頵，俗姓張氏，清河人也。有晉永嘉避地居于建業焉。天性通簡，風神詳正；洽聞博達，砥礪後賢。昔在志學，早經庠塾，業貫儒宗，藝能多具。父正見嘉其欣奉釋門，悟其神宇，將欲繼世其業，故有所志請並抑奪之。和上識真日積，情陳切至，若不出家，誓當去世。乃恐其畢命，且隸李宗。既處靜觀，權持巾褐，遂授三五祕要、符籙真文、并筭數式易禁劾等法。神慧開明，指掌通曉。又旁詢莊、老三洞三清、楊子太玄、葛生內訣，莫不鏡識根源，究尋支派。末乃思其真際，崇尚自然，駐采練形，終期羽化。討尋至理，若響難追，即密誦法華，意歸佛種。未經時序，文言並竟。會陳帝度僧，便預比挍。太建年中，便蒙敕度，令住同泰。剃落之後，親親乃知，既是官許，即便稱慶。由附緇侶，稟聽眾經，後至前達，日增榮唱。
隋降陳國，北度江都，又止華林栖遑問法。有解法師，成論名匠。因從累載，聽談玄義，稽洽先聞，更弘神略。以道行成著，緇素攸歸。開皇末年，被召京寺，于時晉王開信，盛延大德同至日嚴，並海內杞梓遞互相師。每日講乘，五輪方駕，遂得通觀異部，遍覽眾傳，讎討舊聞，考定新軌。陶津玄奧，慧悟彌新，深鑒訶黎，漏文小道，乃歸宗龍樹，弘揚大乘，故得中、百、般若、唯識等論，皆飲沐神化，披閱文言。講導相仍，用為己任。時閑屏退，成慮研思。所誦法華通持猶昔，并講文義以為來習。貞愨守正，不妄參迎。沙門智首、道岳等，並學窮稽古，架業重霄，飲德欽風，留連信宿，詳議法律，刪定憲章，歡笑而旋，尋復造展。武德之始，皇姊桂陽長公主造崇義寺，久崇戒範，義而居之。世屬休明，物情望重。律師玄琓道張朝市，行感紫宸，氣結風雲，遊從龍象，每事邀延，敘言友敬而謙虛成治，時復栖焉。琓深戢機神，彌隆致接，故有出罪受戒常居元席矣。
貞觀十一年夏末，風疾屢增，召門人曰：形勢不久，將畢大辭。宜各敦自愛，不宜後悔。恨福業未就，以為慮耳。乃割其冬服，並用成之。又曰：若識神自課，可有常規。恐脫昏昧，非時索食，一無與法。後將大漸，時過索粥，答曰：齋時過矣。便默然不言。其臨終奉正為如此也，至其年七月二十六日卒於所住，春秋七十有四。葬于高陽原之西，鑿穴處之。後又遷南山豐德寺東巖，斲石為龕，就銘表德。
余學年奉侍，歲盈二紀，慈誥溫洽，喜怒不形；誨以行綱，曲示纖密；蒸嘗御涉，炎涼不倦。初受具後，性愛定門，啟陳所請，乃曰：戒淨定明，道之次矣。宜先學律，持犯照融，然後可也。一聽律筵十有餘載，因循章句，遂欣祖習。貞觀初年，拔思關表，廣流聞見，乃跪陳行意，便累余曰：出家為道，任從觀化，必事世善，不可離吾。因而流涕。余勇意聞道，暫往便歸，不謂風樹易喧，逝川難靜。往還十載，遂隱終天。悲哉！
釋道宗，姓衛氏，馮翊人也。行性虛融，寬仁篤愛。優洽成濟，有名當世。弱年遺俗，敦務釋門；專志大論，講散文旨。周武廢道，隱形俗壤，內薀明禁，外附世塵。隋朝開教，便預剃落，住同州大興國寺。寺即文祖之生地也，房宇堂塔前後增榮，背城臨水，重輪疊映；寺立四碑，峙列方面。宗於其中敷弘連席，悟物既廣，開洗塵心，而形解雄邃，聽徒崇重，四方賓客日別經過，周給供擬，著名道俗。
大業季曆，荐餒相尋，丘壑填骸，人民相食。惟宗偏廣四恩，開化氓隸，施物所及並充其供，故蒲州道遜，同州道宗，住隔關河，途經即日，情同拯濟，騰實廣焉。眾以德望攸歸，舉知寺任，統收僧侶，慈旨弘被。以法寄人弘，成濟在律，僧眾餘學彝倫斯亂，乃到京室延請沙門智首中夏講說，宗率其部屬三百餘人橫經承旨，初不覺倦。立寺極久，淨地全無，雖未執觸，終染宿煮。釋文至此，宗乃知非，銜慨晚學未成護法，乃停講翻穢，方進後文。又常徒布薩，物貴新聞，眾多說欲，不赴斯集。及聞欲之為教誠為悕求，本是厭怠，不成聖法，自爾盡報躬臨說戒。諸有不來，量事方許。每至累約，言涉勤繁者，皆為之流淚沾巾，歔欷不已。其欽敬正法為若此也。
以貞觀十二年遘疾卒于所住，春秋八十有五。門徒弟子五百餘人奉佩法訓，無因景仰，乃竭情厚葬，故輀駕連陰，幢蓋相接，數里之間，皂白斯滿。墳於城東，立碑表德。
釋三慧，婁煩人。崇履涅槃以為正業。行流河朔，名振伊湹。大業初年，以學功成采，下敕徵入慧日道場。東都晚進玄津通涉，慧有功矣。而神氣清嚴，顧眄成則，鼓言動論，眾所憚焉。帝以通道明機，務須揚選，乃敕往巴蜀拽舉藝能。屬隋運告終，寓居邛僰，流離從物，因事引生。而性絕煩囂，屏居弘業。酇國公竇軌作鎮庸蜀，偏所諮崇，服其處靜自虛，致斯隆敬異等。慧觀時制用，故無虛影。
武德九年，遠朝京闕，敕見勞問，任處黃圖。工部尚書段綸宿樹善因，造靈化寺，欽慧道素，上奏住之。時復闡弘，重移滎采，頗傳筆記，後學稱尋。貞觀年中，召入參譯，綴文證義，倫次可崇。製翻經館序，控情置列，贍勇豐矣。以其年卒於本寺，春秋七十矣。
慧昔在絳州，獨處別院，感見神童，形質希世，致敬於慧云：屈法師誡勗知事，勿耕墓所。言已便隱。初未之為述，後復重來還述前事，若不為語，當打彼僧必至死也。登為問之，乃正耕田中故塚，遂令止之，由是僧侶清晏，卒無後患。自非立正處懷，焉使非人投告？故慧之垂訓，不許觸犯幽顯，如所引云。
釋慧頵，姓李氏，江夏人。本寔隴西，世戴蟬冕，遙派合於天潢，遠條連於若木。十一世祖西晉都亭侯重，避難徂南，亭于夏汭，因遂家焉。十歲出家，師事舅氏光嚴寺明智法師。智即建初之入室。蒙命說以開筵，乃竭志依承，義門斯啟。于斯時也，南國令主雅重仁王，每歲肆筵高選名德。年纔弱冠，預擬斯倫。高第既臨，聲唱逾遠。天子目睹，天人仰贊。光寵國恩，恭先是立。
及天厭陳德，隋運克昌，金陵講席掃土俱盡，乃杖策遊吳，大乘頓轡，爰整其旅，廣開學市，遠招八埏之士以扇一極之風。蘇州刺史劉權，果達三德，才著九能，又於簡易時務，依影法筵，悅飲河之滿腹，欣負山而無倦。
自有陳淪沒，物我分崩，或漏網以東歸，或入籠而北上。谷風以恩相棄，伐木以德相高，積佇朋從咸來謁敬。大業之始，曲降皇華，竟以疾辭，逸情山水。吳之高人為之胥附，咸請處於通玄，依瑞象而弘演。
有隨昏逸，作梗妖氛，乃避地毗陵，沉默宴處。而顯靈、瑞相二寺僧徒翹請弘法。寺有沙門智䂮、智猛，風猷警邁，不乏精神；既遇通人，傾心北面。勤則不匱，敏而有功。並繼敷揚，俱馳東箭。于時刑新輕典，世涉屯蒙，長淮已南猶稱吳國，杜威專制，端委君臨，崇尚佛理，欽茲歸戒。大唐高祖掃舊布新，起師臨洛，徵威謁帝，俛首應詔，不悅于躬。頵為說宿因，釋威憂憤，達頂生之非固，曉吳濞之失圖。威乃接足烏咽，由斯而別。
有餘杭沙門道願、法濟等，先稟成論義同門戶，不遠千里，請道金陵，乃鬱相然諾。既而敷暢至理，藥木滋繁，爰逮施奉，並無輕費。於遠行、龍泉二寺造金、銅彌勒像各一區，坐高一丈五尺，用結來生之緣也。
貞觀元年，通玄上德惠儀法師，道心精粹，量包山海，修己安人，非幾不踐。東晉之日，吳有白尼，至誠感神，無遠弗屆。天竺石像雙濟滄波，照燭神光，融曜滬瀆。白尼迎接，因止通玄，自晉距陳，多顯靈瑞。隋末軍飆，玉石俱盡，二像尊儀蒙犯霜露。儀師獨苦心行，切情昏曉，以佛無殿，僧何得安？乃跋涉山谷，升景掄材。不逾一年，浮汎千丈，履深冒險，還到大吳，廣開月殿，指畫斯立。頵以風雨相感，席卷而還，無替兩時，功兼二事。有吳縣令陳士綽者，排繁從義，傾仰法音，請講法華、涅槃。文軸纔竟，疲役增勞，即以麈尾付囑學士智奘曰：強學待問，無憚惠風。師逸功倍，不慚屢照。誓言既止，怡然冥目。以貞觀四年十月終于通玄，春秋六十有七。其年十一月墳于白虎之南嶺，學士弟子等千餘人哀泗傷心，恐芳儀之有絕，乃樹高碑，江王學士諸麟為文。
貞觀五年，弟子法韶等孝情殷至，攀號靡及，謹於墳前建塼塔五層。禪師慧儀鄉拜勝德，香火情軫，兼事經綸，故使瞰迥憑高，當衢向術。生平子弟仰瓊級而霑襟，宿昔得朋望玉輪而屑涕。常州沙門法宣曰：余與上人情均道勰。君終我疾，枕淚眠號。素車不馳，玄壤長隔。欲伸悲緒，聊書短銘。方墳在列，靈塔斯布。爰屬勝人，允茲崇樹。於惟法主，人勝德全。愛河早越，心燈幼傳。巖嶽一簣，哮吼三年。青蒲應舉，紫極聞天。名邦佇化，利物攸往。衢罇日斟，懸鏡常朗。義海傍溢，談峰直上。誰謂明珠忽潛幽壤？神丘掩穴，素塔標墳。瓊龕宿霧，玉掌排雲。澗松送響，巖桂呈芬。山飛海運，遷貿相踵。火入秦陵，書開汲冢。惟茲通力，巍巍長竦。
釋法恭，姓顧氏，吳郡吳人也。正信天發，成德自然。妙識悟道，高情拔俗。故知為道者貴其精力，通方者歸其至當，立朝者宗其篤誠，招隱者味其閑放。詳之於恭，諒法侶之羽儀，人倫之准的矣。初生之夕，室有異光。爰洎撫塵，便能捨俗，事武丘聚法師為弟子也。受具之後，聽餘杭寵公成實、屺公毗曇。逮寵將亡，乃以麈尾付囑。凡斯先達皆人傑也。恭既受法寄，相續弘持，三吳九派之流爭趍問道。而勞謙終日，應對不疲。行高而挾如愚，學廣而陳面壁。
後言遊建業，歷詢宗匠，深疑碩難每祛懷抱。固有無得之道大弘，遺名之情斯著，乃旋軫舊壤，幽居於武丘山焉。燒指供心，痛惱之情頓遣；檐禽庭獸，長往之志彌存。開皇中年，州將劉權政成吳土，心遊釋教，乃嚴駕山庭，屈還城邑，住迴向寺。既迫茲固請，翻然迴慮，以為體道由心，道存則喪於彼我；立教在跡，教行則混其顯晦；乃遊洛轉法，通流甘露，挹河仰岳，均美前奇。
大唐闡化，彌崇弘演。貞觀十一年，下敕赴洛。常州法宣同時被召，亦既來儀，深降恩禮，對揚帷扆，辯說紛綸。明像教之興滅，證遺法之囑付。入侍讌筵，既摛雅什，田衣作詠，仍即賜縑。有感聖衷，深見顏色，特詔留住，傳送京師，四事資給，務令優厚。雍州牧魏王遙加欽請以為戒師，親降疏曰：昔道安晦跡襄陽，聲馳秦闕；慧遠栖心廬岳，名振晉京。故知善言之應非徒千里，明月所照不隔九重。法師笠澤上仁，震維高德；律行淨於青眼，威儀整於赤髭；傳燈之智不窮，法施之財無盡。弟子攝此心馬，每渴仰於調御；墾此身田，常載懷於法雨。若得師資有託，冀以祛此六塵；善導啟行，庶無迷於八正。謹遣諮祈，佇承慈誘。既膺斯請，供施特隆。自爾朝野明達、緇素清高聞風延佇，望室奔湊者，厥罕書矣。然其廣植德本，遐舉勝幢。寶殿臨雲，金容照日。講筵初闢，負笈相趍。談疏纔成，名都紙貴。加以博通內外，學海截其波濤；鴻筆彫章，文囿開其林藪。
以貞觀十四年十月六日遷神于西京大莊嚴寺，春秋七十有三。冕旒興悼，有識含悲。降敕加以賻贈，并造靈輿，遞給傳乘，付弟子慧襲送柩還鄉。以十五年二月十五日窆於武丘之南嶺，道俗奔赴，望途悼泣。門人等師資增感，歲序易馳，悲夫琬琰，孰陳不朽？乃共豎豐碑，式陳偈頌。中書令江陵公岑文本制序，朝散大夫著作郎劉子翼制銘。兩敘風聲，各其志矣。
釋智正，姓白氏，定州安喜人也。家傳信奉，夙著弘通。纔預有知，便辭世網，識見弘舉，不群蒙稚。年十一，將欲落采，父母諸戚對之泣淚，而顏色無改。師知其遠度也。日授未聞。隨得緣記，錄為譜諜。有所遺忘，尋問相續。身無戲掉，口不妄傳。奉戒精勤，昏曉自策。和上同師私共歎異。年雖弱冠，曾無驅役，供贍所須，恣其學問。不盈數載，慧聲遂遠。
開皇十年，文皇廣訪英賢，遂與曇遷禪師同入魏闕。奉敕慰問，令住勝光寺。仁壽元年，左僕射虞慶則欽正高行，為奏寺額，造仁覺寺延而住之，厚禮設御。正乃深惟苦本，將捐此務，歸靜幽林。承終南至相有淵法師者，解行相高，京城推仰，遂往從焉。道味江湖，不期而會，因留同住二十八年。靜恭無事，不涉人世。有請便講，詳論正理；無請便止，安心止觀。世情言晤不附其口，貞梗自課，六時無憩。以貞觀十三年二月二十八日卒於本住，春秋八十有一。
弟子智現等追惟永往，感息難顧，鳩拾餘身於寺之西北鑿巖龕之，銘記如在。
現少出家，諮承法教。正之箴誡略無乖緒，致所著諸疏並現筆受。故正之製作也，端坐思微，現執紙筆承顏立侍，隨出隨書，終于畢部，乃經累載。初不賜坐也，或足疼心悶，不覺倒仆，正呵責曰：昔人翹足七日，尚有傳揚。今爾纔立顛墜，心輕致也。其翹仰之極復何得而加焉？正凡講華嚴、攝論、楞伽、勝鬘、唯識等，不紀其遍。製華嚴疏十卷，餘並為抄記，具行於世。
釋慧稜，姓申屠氏，西隆人。胎中父亡，惟母鞠育。三歲懁慧，思願聞法。母氏憐其孤苦，相從來聽襄陽閏法師三論，文義之閒深有領覽。年至八歲，其母又終，無師自發，獨詣邑西檀溪寺誕律師而出家。十六乃往荊州茅山明法師下依位伏聽，問經大意，深有奇理，召入房中，三年曲教，惟陳不有有也。稜於此義深會其旨。
隋末還襄，又逐安州暠師入蜀，凡有法輪皆令覆述，吐言質樸，談理入微，時人同號得意稜也。及暠下獄，稜亦同繩，身被桎梏於成都縣。一獄囚徒請講三論，周於五遍，敕遂釋放，便逐暠還。既達安州，糧粒勇貴，旦往隨州巡里告索，暮達暠所如常採聽，往還三百，深有足功。然其報力雄猛，生無一患，門學所推。及暠力微，四大退貶，令代講涅槃，咸怪其言，謂違暠義。時席端俊異者三十餘人，將往副水百有餘日，惟講三論。後暠患愈，還返安州，常於暠房敘經大意，外有側聽皆為漫語白暠曰：稜於初章全若不解。明日上講，請為定之。及時告曰：欲定初章者出來。時門侶蓋眾者二十五人，一一誦呈，皆云不是。稜最後述句，句雖異，皆云得意，由是靡伏，莫敢輕者。
暠之將終，告曰：稜公來！吾今付囑最後續種。自吾講來，惟汝一人得經旨趣。乃握稜手曰：夫講說者，應如履劍，不貪利養，不憚劬勞。欲得燈傳多於山寺，讀經法事並為物軌。如為一人，眾多亦然。如此可名報佛恩也。又曰：共公同涉苦辛，年載不少。惟以無相為本，然後言矣。語已而終。初未囑前，稜夢神人失兩眼，又見一人著青衣，執寶鏡放光來印。
稜心既受訣已，百日懷戀。後還襄州紫金寺講論五年，眾有三百。貞觀八年，又還須彌講涅槃、大品、惟度等經。至十二年三月，夢鷹入寺，群鳥飛去，因即散眾。及司功搜訪，一無所獲。蔣王臨襄，佛法昌顯，請於梵雲相續齋講，道俗翕習，又復騰涌。至十四年正月半，有感通寺昶法師曰：夢見閻王請稜公講三論，拔公講法華。如何？稜曰：善哉！慧稜發願：常處地獄教化眾生，講大乘經。既有此徵，斯願畢矣。至九月末，蔣王見稜氣弱，送韶州乳二兩逼令服之。其夕，夢見一衣冠者曰：勿服此乳，閻羅王莊嚴道場已竟，大有乳藥。至十月半黃昏時，遂覺不悆，告弟子曰：吾五藏已崩，無有痛所。四更起坐，告寺主寶度曰：憶年八歲往龍泉寺借觀音，未至耆闍已講三遍，皎如目前。言未訖，外有大聲告曰：法師早起燒香，使人即到。度曰：何人？答曰：閻羅王使迎。稜即起燒香洗浴，懺悔禮佛訖，還房中與度別。食粥未了，便取一生私記焚之曰：此私記於他讀之，不得其致矣。至小食時，異香忽來，稜斂容便卒，即十四年十月十六日也。春秋六十有五。合境僧眾七日七夜法集功德，蔣王贈絹五十疋送於鳳林山。玄素同集五千餘人，開講設齋，終日方退云。
釋智拔，姓張，襄陽人。幼年清悟，雅好道法。六歲出家，初為閏師弟子。閏顧有濟器，乃攜付哲法師。哲亦襄川僧望，具之別傳。初誦法華，日通五紙，經中理路略有規度，惟曰：斯經諸佛出世之大意也。一人一道非弘不通，誓畢依持，開悟蒙俗。周聽乃洽。承帝京上德吉藏法師四海標領，三乘明匠，尋詣奉旨，欣擊素心。首尾兩遍，命令覆述，英俊鼓言，無非亂轍。藏親臨坐，拔問眾曰：一乘為兩，遂分為三。亦可一乘為兩，分為三兩？眾無敢答。藏曰：拔公此問深得旨矣。乃囑累大法必在機緣，於是還襄。會賊徒擾攘，無由講悟，晝藏夜伏，私薀文義。後值清平，住耆闍寺，恆在常濟，講法華經，年別五遍。門人法長，後生穎萃，見住梵雲領徒承業。
貞觀十四年九月十七日，於清信士張英家宿集豎義，開法華題。或問今昔開覆三一之旨者，答對如風嚮，解悟啟時心。便告稜法師曰：智拔答畢，須彌來難盡皆神俊，詣八方鄉里大德檀越等相別。時不測其言也，遂即潛然迫而察之，已遷化矣。合境玄素嗟惋驚慟。顏狀如生，加坐堅正。蔣王躬臨燒香供養，贈物百餘段，墓所設五千僧齋。春秋六十八矣。
釋慧瑜，姓岑氏。少孤窘，三歲，二親俱喪，養於舅氏。五歲，隨外祖往長沙寺，聽見佛，啼泣戀慕，不肯還家，遂住之，為寺救苦法師弟子。令誦大品，五十日中，一部通利。晚聽三論、大品，鏡其宗領，隨有行文，觀用明的。逢難入玉泉山，寺側有泉，旁作草庵，於中宴坐二十三年，初無暫離，觀心純淨，未可言睹，泉神供奉。時或見聞黑蛇一頭，長二丈許，隱顯現身如守護相，群賊雖來，無敢近者。有老賊張赫伽者，勇悍無前，攜引十賊，身挾兩刀，欲殺此蛇。去二百步，蛇乃張目出光，賊徒皆倒。經兩日閒，瑜覺往救，七人已死。蛇隨瑜行，為誦大品、大明咒訖，三人方活。於是四遠聞風往造，供施委積。
貞觀十年，荊州道俗請出勝覺寺講三論、大品開化未聞，佛法由盛。十四年七月二十三日，合寺同見群星入井，不測其故。至八月十七日，講大品至往生文未訖，手執如意，於座而卒，春秋七十有九。
釋慧持，姓周，汝南人也。開皇初年，父任豫章太守，因而生焉。少機警，美姿制。栖遊之方，欣其言晤。履歷名邦，將挹道化。初達丹陽開善寺，投滿法師而為息慈，令誦大品，日通五紙。斯經易誦難持，而能文句無爽，時共美之。年登冠具，身長七尺，色相光偉，執持威容，不妄迴視，故俗又目曰象王持也。乃聽東安莊法師，又聽高麗實法師三論，鉤探幽極，門學所高。兼善老、莊、易、史，談玄之次，寄言洗理。越公楊素治兵淮海，聞風造展，歎其清悟，曰：斯寔絕倫之僧也。
隋末避難往越州，住弘道寺，常講三論、大品、涅槃、華嚴、莊、老，累年不絕。立志堅白，書翰有聞。不出寺門將三十載。加坐不臥，勤苦至終。以貞觀十六年八月二十三日旦，告弟子曰：吾欲往他方教化，急作食。及時至三下，前食還房，跏坐繩床，斂容而逝。弟子謂言入定，三日任之。會稽丞杜伏護者，蔬素長齋，依常參拜，聞有異香，方知久化。跏結鏗然，伸而不得，乃坐送大禹山。都督已下，玄素萬餘人悲歎相嗟，至於殮所。春秋六十八矣。
釋智凱，姓馮氏，丹陽人。父早亡，六年，聽吉藏法師法華火宅品,夜告母曰：經明火宅者，只我身耳。若我是火宅，我應燒人。既其不燒，明知無我。終夜達朝，詣藏出家。身相黑色，故號烏凱。
年十三，覆藏經論，縱達論並不拘檢約。隨藏會稽嘉祥等寺，門人英達無敢右之。及藏入京，即還靜林，聚徒常講。武德七年，剡縣立講，聽徒五百。貞觀元年，往餘姚縣小龍泉寺，常講三論、大品等經。誓不出寺，脅不親席。不受供施，自僧而已。佛殿之後，忽生一池，便曰：只飲此池可以卒耳。為性慈仁，言極獚厲。時越常俗多棄狗子，凱聞憐之，乃令拾聚，三十五十常事養育，氈被臥寢不辭污染。
至十九年，齊都督請出嘉祥，令講三論，四方義學八百餘人，上下僚庶依時翔集，用為興顯也。百有餘日，日論十人，答對冷然，消散無滯。初發龍泉小池即竭，凱聞歎曰：池竭食亡，吾無返矣。至二十年七月二十八日，依常登座，手執如意，默然不言，就撿已終，乃加坐送大禹山七日供養。常有異香，州宰自撿，深發堅信，乃起塔七層以旌厥德云。
釋法敏，姓孫氏，丹陽人也。八歲出家，事英禪師為弟子。入茅山，聽明法師三論。明即興皇之遺屬也。初朗公將化，通召門人言在後事，令自舉處，皆不衷意。以所舉者並門學有聲，言令自屬，朗曰：如吾所舉，乃明公乎。徒侶將千，名明非一。皆曰：義旨所擬，未知何者明耶？朗曰：吾坐之東柱下明也。明居此席不移八載，口無談述，身無妄涉。眾目痴明，既有此告，莫不迴惑私議：法師他力扶矣。朗曰：吾舉明公，必駭眾意。法教無私，不容瑕隱。命就法座對眾敘之。明性謙退，泣涕固讓，朗曰：明公來！吾意決矣。為靜眾口，聊舉其致。命少年捧就傳座，告曰：大眾聽：今問論中十科深義，初未曾言，而明已解，可一一敘之。既敘之後，大眾愜伏，皆慚謝於輕蔑矣。即日辭朗，領門人入茅山。終身不出，常弘此論，故興皇之宗或舉山門之致者是也。
敏採摘精理，出聽東安，言同意異，更張部別。年二十三，又聽高麗實公講大乘經論，躬為南坐，結軫三周。及實亡後，高麗印師上蜀講論，法席彫散。陳氏亡國，敏乃反俗三年潛隱，還襲染衣。避難入越，住餘姚梁安寺，領十沙彌，講法華、三論相續不絕。
貞觀元年，出還丹陽，講華嚴、涅槃二年。越州田都督追還一音寺相續法輪，于時眾集，義學沙門七十餘州八百餘人，當境僧千二百人、尼眾三百，士俗之集不可復紀，時為法慶之嘉會也。至十九年，會稽士俗請往靜林，講華嚴經。至六月末，正講，有蛇懸半身在敏頂上，長七尺許，作黃金色，吐五色光，終講方隱。
至夏訖，還一音寺，夜有赤衣二人禮敏曰：法師講四部大經，功德難量。須往他方教化，故從東方來迎法師。弟子數十人同見此相。至八月十七日爾前三日三夜，無故闇冥，恰至二十三日將逝，忽放大光，夜明如日，地為震動，因爾遷化。春秋六十有七。身長七尺六寸，停喪七日，異香不滅，莫不怪歎。道俗莊嚴，送於隆安之山焉。
釋慧璿，姓董氏。少出家在襄州，周滅法後南往陳朝。入茅山，聽明師三論，又入栖霞聽懸布法師四論、大品、涅槃等，晚於安州大林寺聽圓法師釋論。凡所遊刃，並契幽極。又返鄉梓，住光福寺，會亂入城，盧總管等請在官舍講華嚴經，僧徒擁聚千五百人。既屬賊圍，各懷翹敬。不久退散，深惟法力。唐運斯泰，又住龍泉，三論、大經鎮常弘闡，兼達莊、老史、子，談笑動人，公私榮達參問繁結。蔣、紀諸王互臨襄部，躬申敬奉，坐鎮如初。王出門顧曰：迎送不行，佛法之望也。由此聲譽又逸漢南。
貞觀二十三年，講涅槃經，四月八日夜，山神告曰：法師疾作房宇，不久當生西方。至七月十四日，講盂蘭盆經竟，斂手曰：生常信施，今須通散，一毫以上捨入十方眾僧，及窮獨乞人并諸異道。言已而終於法座矣。春秋七十有九。惟璿立性虛靜，不言人非，賓客相投，欣若朋友。面常含笑，慈育在懷。涉獵玄儒，通冠文釆。襄荊士素咸傾仰之，聞其長往，無不墮淚。
初住光福寺，居山頂，引汲為勞，將移他寺。夜見神人，身長一丈，衣以紫袍，頂禮璿曰：奉請住此常講大乘，勿以小乘為慮。其小乘者，亦如高山無水，不能利人；大乘經者，猶如大海自止此山，多佛出世。一人讀誦講說大乘，能令所住珍寶光明，眷屬榮勝，飲食豐饒。若有小乘，前事並失。惟願弘持勿孤所望，法師須水此易得耳，來月八日定當得之。自往劍南慈母山大泉，請一龍王去也。言已不見。恰至來期七日初夜，大風卒起，從西南來。雷震雨注，在寺北漢高廟下、佛堂後百步許，通夜相續，至明方住。惟見清泉，香而且美，合眾同幸。及亡，龍泉漸便乾竭。據斯以言，亦感通之奇致矣。
釋慧眺，姓莊氏。少出家，以小乘為業，遊學齊、徐、青、海諸州，數論之精馳譽江漢。
開皇末年，還住鄉壤之報善寺，承象王哲公在下龍泉講開三論，心生不忍，曰：三論明空，講者著空。當發言訖，舌出三尺，鼻眼兩耳並皆流血，七日不語。有汰律師，聞其撥略大乘舌即挺出，告曰：汝大痴也！一言毀經罪過五逆，可信大乘，方可免耳。乃令燒香發願，懺悔前言，舌還收入。便輿往哲所，誓心斂跡，惟聽大乘。哲之云亡，為設大齋於墓，又建七處八會，廣請道俗。百日既滿，即往香山神足寺，足不踰閫，常習大乘。每勸諸村年別四時講華嚴等經，用陳懺謝。常於眾中顯陳前失，獨處一房，常坐常念。
貞觀十一年四月三日，在寺後松林坐禪。見有三人，形貌都雅，赤服，禮拜請受菩薩戒訖，白曰：禪師大利根。若不改心信大乘者，千佛出世，猶在地獄。聞此重囑，涕泗交流，大哭還寺，在講者房前宛轉嗚咽，不能得言。以水洒醒，乃更大哭。繞佛懺悔，用此為恆。又勸化士俗造華嚴、大品、法華、維摩、思益、佛藏、三論等各一百部。
至十三年三月九日中時，佛前禮懺，因此而終，春秋八十餘矣。
自終七日，林樹變白，大泉渾濁，過此方復。斯亦知過能改，無過者同，誠可嘉矣。寺去城邑將五十里，從受歸戒者，七千餘人填赴山河，為建大齋於墓所。三十法師各開一經，用津靈造。
釋靈睿，姓陳，本惟穎川，流寓蜀部，益昌之陳鄉人也。祖宗信於李氏，其母以二月八日道觀設齋，因乞有子。還家，夢見在松林下坐，有七寶缽於樹顛飛來入口，便覺有娠，即不喜五辛諸味。及其誕已，設或食者，母子頭痛，於是遂斷。八歲，二親將至道士所，令誦步虛詞，便面孔血出，遂不得誦。還家入田，遇見智勝法師，便曰：家門奉道，自欲奉佛，隨師出家。即將往益州勝業寺為沙彌。一夏之中，大品暗通。
開皇之始，高麗印公入蜀講三論，又為印之弟子，常業大乘。後隨入京，流聽諸法。大業之末又返蜀部，住法聚寺。武德二年，安州暠公上蜀，在大建昌寺講開大乘，睿止法延三年。後還蜀本住，常弘此部，經二年許。寺有異學成實朋流，嫌此空論常破吾心，將興害意。睿在房中北壁而止，初夜還床，栖遑不定，身毛自豎。移往南床，坐至三更，忽聞北壁外有物撞度達於臥處。就而看之，乃漆竹笴槊，長二丈許，向若在床，身即穿度。既害不果，又以銀挺雇賊入房。睿坐案邊，覓終不獲，但有一領甲在常坐處。睿知相害之為惡也，即移貫還綿州益昌之隆寂寺。身相黑短，止長五尺，言令所及，通悟為先。常講大乘，以為正業。
貞觀元年，通州騫禪師作檀越，盡形供給三百聽眾。至七年八月二十五日夜，睿夢有衣冠者來迎騫往西方去，徒眾缽中皆空無物。至三十日，寺鍾大小七口、銅磬十餘，一時皆鳴。至三更，據繩床加坐而終。睿自此後，周流講唱，傳化不絕。
至二十年八月二十一日四更，大風忽起，高聲言曰：靈睿法師來年十月往南海大國光明山西阿，觀世音菩薩所受生也。至期十月三日，合寺長幼道俗，見幡華、菩薩滿寺而下。晚講，入房看疏讀經，外有僧告幡花異香充寺及房，睿聞捉經出看，斂容立終，堅持不倒。扶臥房中，三更忽起，加坐如生。刺吏以下躬手付香，供養其屍。道俗相送歸東度山，設大會八千人。時年八十三矣。
然其潔清童稚，過中不飲，葷辛莫履，具盡報云。
釋僧辯，俗姓張，南陽人也。渚宮陷沒，入關住於馮翊焉。年甫七歲，日誦千言，時以奇之，聲于鄉壤。十歲，欣仰道法，思欲出家。局以公憲，未蒙剃落，乃聽維摩、仁王二經，文義俱收。昇座覆述，宣吐教理，有稱於時。先學大德相顧曰：吾等沒後不足憂也。此人出家，紹隆遺法矣。
開皇初年，敕遣蘇威簡取三千人，用充度限。辯年幼小，最在末行。輕其行業，召令口誦，言詞清囀，章句契斷，神明朗正，見者屬目。由是大蒙嗟賞，餘並不試，同得出家。受具已後，專尋經論。時有智凝法師，學望京華，德隆岳表，辯從問知津乃經累載。承席覆述，允合同倫，遂使旁疏異解曲有正量，識者僉悟，擊其大節。
大業初歲，召入大禪定道場，眾復屯之，欣其開解。武德之始，步出關東，蒲、虞、陝、虢，大弘法化，四遠馳造，倍勝初聞。嘗處芮城，將開攝論，露縵而聽，李、釋同奔。序王將了，黃巾致問，酬答乃竟，終誦前關，辯曰：正法自明，邪風致翳。雖重廣誦，不異前通。黃巾高問轉增，愚叟謂其義壯。忽旋風勃起，徑趣李宗，縵倒掩抑，身首煩擾，冠幘交橫，衣髮紊亂。風至僧倫，怗然自滅。大眾笑異其相，一時便散。明旦入文，赧然莫集。辯雖乘此勝，而言色不改，時共服其异度也。
貞觀翻經，被徵證義。弘福寺立，又召居之。雖屢處以英華，而情不存得喪。約時講說，不替寒溫，異學名賓，皆欣預席。故使海之內外，僧雜華夷，不遠萬里承風參謁。俱舍一論振古未開，道岳法師命章搆釋，辯正講論，廢而聽之，隨聞出鈔三百餘紙。或聞初開法肆，或中途少閑，但有法坐，無論勝負，咸預位席橫經而聽。斯渴法之深，良未儔矣。而謙讓知足，不重榮勢。名滿天下，公卿咸委，而不識其形也，皆來覓之。辯如常威儀，不變其節，任其來去，曾無迎送。時儕倫諸德以此懷尚，而不能行也。
以貞觀十六年六月十三日卒於弘福寺，春秋七十有五。
于時炎曦赫盛，停屍二旬而相等生存，形色不變，迄至于葬日，亦不腐朽。于時亢旱積久，埃塵漲天，明當將送，夜降微雨，故得幢蓋引列俱得升濟，七眾導從不疲形苦。殯於郊西龍首之原，鑿土為龕，處之于內，門通行路，道俗同觀。至今四年，鮮明如在。
自辯置懷慈濟，愛法為功。路見貧苦，不簡人畜，皆盡其身命，濟其危厄。講聽之務惟其恆習，其攝論、中邊、唯識、思塵、佛性、無論，並具出章疏，在世流布。
釋法常，俗姓張氏，南陽白水人也。高祖隆仕魏，因移于河北郡焉。少踐儒林，頗知梗概。而厭其諠雜，情欣出家。奉戒自守，不郡非類，霜懷標舉，為眾所推。年十九，投曇延法師，登蒙剃落，既預聽限。大闡宏猷，學不逾歲即講涅槃，道俗聽者咸奇理趣。自爾專親侍奉，曉夕諮謀，每擊幽致。延欣其情理深當，乃摩頂曰：觀子所涉，必住持正法矣。於即研精覃思，無釋寸陰。
時年二十二，攝論初興，隨聞新法，仰其弘義。于時論門初闢，師學多途，封守舊章鮮能迴覺。常乃博聽眾鋒，校其銛銳，秦、齊、趙、魏，靡不周行。時積五年，鑽覈名理，至於成實、毗曇、華嚴、地論，博考同異，皆為軌轍。
末旋踵上京，慨茲異敘，隨講出疏，示顯群迷。隋齊王暕召結時望，盛演釋經。登預法座，敷陳至理，詞義弘遠，罕得其門，僉共美之嘉歎。成俗遂有，胥徒歸湊相續依承，四時講解以為恆任。大業之始，榮唱轉高，爰下敕旨入大禪定，相尋講肆，成濟極多。
唐運初興，遐邇清晏，四遠投造增倍於前，每席傳燈播揚非一。貞觀之譯，證義所資，下敕徵召，恆知翻任。後造普光，宏壯華敞，又召居之，衣服供給，四時隨改。又下敕令為皇儲受菩薩戒，禮敬之極，眾所傾心。貞觀九年，又奉敕召入為皇后戒師，因即敕補兼知空觀寺上座。撫接客舊妙識物心，弘導法化長鎮不絕。前後預聽者數千，東蕃西鄙，難可勝述。及學成返國，皆為法匠，傳通正教，于今轉盛。新羅王子金慈藏，輕忽貴位棄俗出家。遠聞虔仰思睹言令，遂架山航海遠造京師。乃於船中夢矚顏色，及睹形狀宛若夢中，悲涕交流，欣其會遇。因從受菩薩戒，盡禮事焉。
十四年，有僧犯過，下敕普責京寺大德綱維，因集於玄武門。召常上殿，論及僧過，常曰：僧等蒙荷恩惠，得預法門。不能躬奉教網，致有上聞天聽。特由常等寡於訓誨，恥愧難陳。遂引涅槃付屬之旨。上然之，因宥大理獄囚百有餘人。又延設供，食訖而退。及李道居先，不勝此位，率僧邀駕，隨頓表上。既不蒙遂，因染餘疾，的無痛所，右脅而終于住寺，春秋七十有九，即貞觀十九年六月二十六日也。至七月二日，葬於南郊高陽之原。
時炎景陵天，遊塵翳日，逮至發引之前，夜降微雨。及於明旦，天地清朗，雲霧四除，纖塵不飛，道路無擁。京寺僧侶、門人子弟等各建脩幢三十餘車，前後威儀，四十餘里。信心士女，執素幡花列侍左右，乃盈數萬，卿相儐從，僉以榮之。
初常涉詣義門，妙崇行解，故眾所推美歸於攝論。而志之所尚，宗慕涅槃，恆欲披講，未之欣悟，遂依眾請，專弘此論。陶冶理味，精貫匈懷，依時赴講，全無讀誦。纔有餘暇，課業行道，六時自勵，片無違缺。有大神王，冠服皆素，率其部從隨其旋遶。道俗時見，密以高之。又曾宵夜至佛堂中，壁畫樂天一時起舞。後於中夜，又在佛堂，觀音菩薩從外入戶，上住空中，身相瑰奇，佩服瓔珞，晃發希有，良久便滅。後經五年，天將欲曙，又感普賢菩薩從東而來，去地五六丈許。常之專精徵應為如此也。故立志清峻，逾久逾劇。所獲法利多造經像，但務奇妙，不言其價。歲建檀會，終盡京師，悲敬兩田無遮供養，自所服用麤弊而已。講揚別供一不受之，還布眾中，持操無改。
著攝論義疏八卷，玄章五卷，涅槃、維摩、勝鬘等各垂疏記，廣行於世。弟子德遜等為立碑于普光之門，宗正卿李百藥為文。
釋智徽，俗姓焦，澤州高平人也。年十三，志樂出家，不希世累。住本州清化寺，依隨遠法師聽涉經論，於大涅槃偏洞幽極，故齒年學稔，為諸沙彌之卓秀者也。立性勤恪，樂理僧務，每有執役，不憚形苦。晝供養僧，夜讀章疏，衣不解帶，研精無怠。受具已後，神思高正，戒行明潔，然平恕儉約，見者欽屬。歆慕弘道，歲常講涅槃、十地、地持、維摩、勝鬘用為恆業。聲務廣被，遠近追風；提襆裹糧，尋造非一。
隋煬御曆，珍敬彌隆。大業七年，下詔延請入於東都內道場，禮異恆倫，日增榮供。徽立操自昔，一不受之，盈尺之貯不附箱囊。率性超然，不妄傾涅，但專講誦，宣導為先。
偽鄭之初，洛城恆閉，徽以兵戈方始，開悟未因，乃杖錫出城，思濟鄉壤。于時守衛嚴防，梗澀難通，而徽安行限閾，守當不覺，斯固善神之所送也。既達高平，道俗欣赴。世接屯難，飢餒相委，乃遺以糧粒，拯濟寔多。皂素賴之，皆餐法味，便即四時長講，屢有升堂。外施衣帛，悉供講眾。頻值儉歲，米食不豐，異客暴來，兩倍過舊。徽以聽侶不安，為營別院，四方學士同萃其中，財法兩施，無時寧舍。
懷州都督鄖國公張亮欽抱德教，遠延講說，道俗屯赴，又結河陽。乃請為菩薩戒師，珍敬道風，誓為善友。夏講涅槃，解恣便訖，覺少不悆，眾咸怪之。還房靜念，俄頃便逝，春秋七十九，即貞觀十二年三月二十日也。懷州道俗哀若至親，送葬歸于本邑。
自徽之在遠門也，敬法尊人，誠孝第一。每登法席，講析幽通，皆云：大法師意如此。因即聲淚俱下。常謂諸徒曰：父母生吾肉身，法師生吾法身。恩報此恩，何由可逮？惟有弘教利物，薄展餘懷耳。所以每歲常講，不敢告勞，以惟斯故也。兼以課己行業無虧六時，手執熏爐約數承禮，夜不解衣一生恆爾。清素寡欲，不樂交遊，敷化之餘，便營僧事。故澤部長幼詠仰于今。
釋玄鑒，俗姓焦，澤州高平人也。天性仁慈，志樂清潔，酒肉葷辛自然厭離。十九發心，投誠釋種。愛重松林，終日庇其下，忘遺食息。後住清化寺，依止遠公聽採經論，於大涅槃深得其趣。
隋運末齡，賊徒交亂，佛寺僧坊並隨灰燼，眾侶分散，顛仆溝壑。鑒守心戒禁，曾無愆犯，食唯蔬菜，衣則蘊麻。屢經歲序，情無嚬蹙。及至年穀豐熟，還返故鄉，招集緇素崇建法席。勸諸信識，但故伽藍皆得營復，有故塔廟並令塗掃，遂使合境莊嚴，赫然榮麗。奉信歸向，十室其九。
兼以正性敦直，言行相高，行值飲噉非法，無不面諫訶毀，極言過狀，不避強禦。或與語不受者，便碎之酒器，不酬其費。故諸俗士聚集醼飲，聞鑒來至，並即奔散。由是七眾尊虔，敬其嚴厲，重其清貞。數有繕造，工匠繁多，豪族之人或遺酒食，鑒云：吾今所營，必令如法。乍可不造，理無飲酒。遂即止之。
時清化寺修營佛殿，合境民庶同共供崇建。澤州官長長孫義素頗奉信，聞役工匠其數甚眾，乃送酒兩輿以致之。鑒時檢校營造，見有此事，又破酒器狼籍地上，告云：吾之功德乍可不成，終不用此非法物也。義聞大怒，明欲加惱，夜夢有人以刀臨之，既忽警寤，即事歸懺。又遇疫氣，死亡非一，皆投心乞命。鑒為之懺悔，令斷酒肉，病者痊復，時大重之。
有鄉人李遷者，性偏嗜酒，既遇時氣，無由自濟，遂悔酒過，用為死調。俄爾鑒至，無何便去，遷遂除差，因爾厭離飲酒，永不涉言；縱忽聞氣，如逢毒勢。告其友曰：自見鑒師已來，尚不喜聞，況當見也？故戒節冥感皆此之類。
于今神志貞亮，每講涅槃、十地、維摩，四時不輟。春秋八十有三。
初鑒以傳法之務，職司其憂，眾侶乖儀，則糾彈驅擯，時俗僉訝其梗直也。
及武德六年，當部濩澤縣李錄事者，死經七日，隱身謂妻曰：吾是李錄事也。計吾猶得六年在世，但為司命枉來取我，生埋塚中。已訴閻王，蒙放在人中，浮遊六年。今在鬼道，未然之事皆預知也。卿家貧窘，但為他卜，無不必中，因可獲財以利大小。便爾賣卜，鬼為通疑，方遠皆詣，謂為大聖。後謂妻曰：人命無常，何不修福？可往鑒師所聽法。遂相將入講堂中，安置壁角，以物自障。共人言議，應變迅速，乃經晦朔。或有問者：何不現形耶？答曰：今在鬼趣，受身極陋，自不忍見，況復他也。又往景業寺聽維摩經，有餘法師謂曰：今講此經，感何人聽？答曰：自人頭已上便是鬼神，上及諸天，重級充滿。然都講唱文，諸天神等皆斂容傾耳，恐其聲絕。法師解釋皆散亂縱恣，無心聽受。願如法講說，勿妄飲噉也。何以知然？見天神等聞法師酒氣，皆迴面而聽。因即悔過，令廢飲之。鬼曰：此定須斷。天神不許，寧不講也。非惟此會獨感諸天，但有法事無不來降，不可輕矣。
鑒聞異寺有此聲告，倍復信奉，兢兢異常。
釋玄會，字懷默，俗姓席氏。其先豳土安定人也，遠祖因官故，又居京兆樊川之祕阪焉。年十二，精苦絕倫，欣志捐俗，而儀相秀挺，有異神童。隋漢王諒見而奇之，奏度出家，仍住海覺寺，為總法師弟子。
自落采之後，即預講席，專志涅槃，勤至之功倫等推尚。總深會之解也，舉為覆述，所以槃節拘致，由來擁慮者，皆剖決通釋，泠然可見。時大賞之，以為涅槃之後胤也。因爾改前舊章，更新戶牖，穿鑿之功難與讎抗。造涅槃義章四卷、義源文本、時文釋抄部各四卷。自延遠輟斤之後，作者祖述前言，惟會一人獨稱孤拔。
武德之始，學觀大張，沙門曇獻道開國望，造慈悲寺，奏會以為寺主。經始惟新，法務連續，引接後昆，講揚此部將四十遍。于時同侶同業相推元席，而讓以成治，雅為學宗。性慕人法，不濫尊嚴，但有法座，皆通諮聽，縱己舊聞，傾如新渴。斯敬重之極，末象罕遇也。總法師曰：吾非聖人，何得此子入吾室乎？相法師曰：經云後五百歲有福智者，此子謂乎？法之大將豈不然乎？岳法師曰：此公就我學俱舍者，同事攝也。願以妙莊嚴，世值善知識矣。振法師曰：此公就我學迦延者之贊成吾學耳。以我小術，不恥下問，乃迴龍象於兔徑也。吾何言哉？
貞觀八年，又敕住弘福寺，講事都廢，專修定業。夢登佛手，號無量壽，遂造彌陀像一座。常擬繫心，作身同觀。欲入山林，寺眾勸住，請講涅槃。至藤蛇喻，忽有異蛇從栿而下，顧視四方，尋即不見。講至諍論，常有魔事，因茲遘疾。還返慈悲，見佛來迎，因而氣盡，春秋五十有九。即十四年五月二十七日也。合邑聞知，悲涼相及。葬于高陽原，晚又收其遺骸，於故城西南隅起塼塔供養。
自會之弘道也，溫柔在性，弘贍為心，遠近流寓，投造非一。而能推心接誘，惟法是務。晚又常坐，乃終身世。
釋行等，姓吉氏，馮翊人。十二出家，與會公同事總師為弟子，服章麤素，立性鏗卓。登聽淨影遠公涅槃，伏讀文義，時以榮之。相從講說百一十遍，中逢阻難，必預先知。或聞異香，或感怪夢，幢折蓋翻以為標據，即令大眾同念般若，所有魔事無何而退。故每講後，常禮佛名及讀華嚴，以為消障之本也。又與玄會同住慈悲，弘法之時，等必先登，會隨後赴，時以為相成之道也。故常講時，感雞伏聽，從受戒者，死而還活，冥曹所放，云傳等教。斯亦駭動幽顯，非言厝也。以貞觀十六年三月六日因疾而終。春秋七十有三。
初臨終累日，護戒之語：吾何重及？但少欲知足可為永誡。吾今死後，勿作威儀，惟以一椽輿送山所。願食吾身，早成正覺。有乖此願，非吾門人。弟子等營辦幢輿，盛設威儀，將欲塋送。其夜，列宿大明，地方欲了，大雨洪注，道俗同擁，一不得往。還依遺訣，單輿至山，雨即通霽。收葬于京南神和原，起塔樹松，立銘塔所。
釋志寬，姓姚氏，蒲州河東人也。祖宗仕族，不交群小。父任隋青州刺吏。寬自幼及長，清約知名。歷聽諸經，以涅槃、地論為心要也。東西訪道，無釋寸陰，業成登器，遊講為務。生常履信，言行不乖，望似專正，而懷抱虛蕩。嘗以遊學長安詣市買絹，有人曰：可見付直，明當送絹。於此便付直。還寺，為諸僧所笑，寬曰：自憶不負於人，豈有人而乖信？至期果獲，以事陳之，彼人云：兵食可亡，信不可廢。弟子俗人奉之，豈意釋門綴斯慮也。
寬常誦維摩及戒本，所居住房，每夜必有振動介冑之響。竊而觀者，咸見非常神人遶房而行。又一時夜中，房重閣上有打物聲，同學寶通聞之驚迷，不安其席。寬就而慰之，猶打物如故。至旦看之，乃舍梁將折，即令拄之，得免其命。其為幽靈所衛如此。
而性好瞻病，無憚遠近及以道俗，知無人治者，皆輿迎房中，躬運經理。或患腹癰不可膿出者，乃口就𠲿之，遂至於差，往往非一。其慈惠之懷信難繼也。
後於中夜，室內大明，及觀房外與晝無異，乃自縫綻衣帛，不謂神光所照。後召諸徒，方知半夜。此相數現，後遂不怪。加以開務誘引，弘濟為業，道俗胥悅，慶其幸遇。
屬煬帝弘道，海內搜揚，以寬行解同推，膺斯榮命。既處慧日，講悟相仍。會梟感作逆，齋事拘纏，寬便下獄待罪。有來餉遺，一不自資，通給囚僧，歡笑如昔。後並配徒隸，役於天路，常令負土，使裝滿籠，盡力輦送，初不懈息。役僧曰：此無監檢，當可小停。寬曰：業報如此，何能自欺？違心行事，誠未安耳。未又配流西蜀，行達陝州，有送財帛祖餞之者，並即散而不遺，唯留一驢負經而已。路次潼關，流僧寶暹者高解碩德，足破不進。寬見臥于道側，泣而哀焉，即捨驢與乘，自擔經論，徒行至蜀。雖有事勞，而口不告倦，其仁恕之性登苦知其人矣。
既達蜀境，大發物情，所在利安，咸興敬悅。時川邑虎暴，行人斷路，或數百為群，經歷村郭，傷損人畜。中有獸王，其頭最大，五色純備，威伏諸狩。遂州都督張遜遠聞慈德，遣人往迎。寬乃令州縣立齋行道，各受八戒。當夕，虎災銷散，莫知所往。時人感之，奉為神聖。然寬因名立行，弘裕有儀，凡所宣化，如風之靡。每至散席，禮嚫相仍，或至十萬、二十萬者，皆即坐散盡，了無資己。告施者曰：財猶種子，聚則難繁，故為散之，令從用有在耳。其虛懷應物為若此也。兼又輕生疏素，弊服尋常，一經御形，動經累稔，愛護之甚有過身肉。時逢儉歲，躬煮糜粥親惠飢餒，銜泣說化，令誦佛名。又以所服衣之與氈或割或減，用充貧乏。每年冬首預積坐氈、履替，觀諸沙門少者便給，以此為常。
貞觀之初，還反蒲壤，緇素慶幸，歡詠如雲。屢建法筵，重揚利涉。時州部遇旱，諸祈不遂，官民素承嘉績，乃同請焉。寬為置壇場，以身自誓：不降雨者，不處室房！曝形兩日，密雲垂布，三日已後，合境滂流。民賴來蘇，有年斯在。昔在蜀土亦以此致譽，故使遍洽時諺，號為一代佛日。
有沙門神素者，架業相鄰，尤所欽友，以先卒於栖巖。寬住州寺，先絕凶問，忽降形歡敘，欣若生平。明晚來告，乃知其死。寬致書慰曰：等同幻境，俱稟泡形。不意之情，非復言象。素法師俗風清美，道器沖深，包總義門，研機至實。但正業久成必之淨土，此方薄運，頓失所歸。老病之僧早應先去，罪重福微，猶守餘報耳。法師不遺故舊，昨二十五日夜降神共聚，同臥一床，通夕言議，至曉方別。情猶今昔，事即存亡。冥感之誠，未可陳述。素以貞觀十七年春二月二十四日卒，寬以其年夏五月十六日卒於仁壽寺，春秋七十有八。
初未終之前，右脅而臥，枕於右臂，告門徒曰：生死長遠，有待者皆爾。汝等但自觀身如幻，便無愛結自纏。吾命亦斷，當取椽兩根、𥴧篨一領，裹縛輿送。無得隨俗紛紜，為不益事也。言訖而卒。時蒲、虞等州道俗奔赴，號慟川野，屯於壙側，七里人滿。
自寬從釋種，靜攝居形，不臥全氈，不畜疋絹，櫃篋之事由來絕心，騎乘勞具終身不涉。口不及利，手不執錢。或有忤之，便掩口私默，不行讚毀於人物也。曾用錢一千五百買驢負經，既至東京，值卒科運大貴，或頭至數萬者，同侶欲為賣之，寬不許曰：已勞負荷，豈復過本乎？便詣市自出之，但取元價。此雖小事，廉恥本矣。
釋慧休，姓樂氏，瀛州人也。世居海濱，以蠶漁為業。而生知離惡，深惟罪報，常思出濟，無緣拔足。或累歎通宵，晨或忘餐，近逾信宿，雖憤氣填胸，無免斯厄。十六，遇相州沙門巡里行化，談三世之循擾，述八苦之交侵，雅會夙懷，背世情決，乃違親背俗，投勗律師而出家焉。
勗導以義方，禮逾天屬。又聞靈裕法師震名西壤，行解所歸，現居鄴下，命休從學。休天機秀舉，惟道居心，乃背負華嚴遠遊京鄴。一聞裕講，鎣動身心，不略昏明，幽求體性。而章句無昧，至理未融，展轉陶埏五十餘遍，研諷文理，轉加昏漠。試以所解遍問諸師，皆慮涉重關，返啟其致，乃悟曰：斯固上聖之至理也，豈下凡而抑度哉？且搏慱聽眾師，沐心法海耳。乃往渤海，從明彥法師聽成實論。先出章抄，品藻異同，慧滿沖情，解律法友。
以彥公化世，受染餘流。從志念法師受學小論，加雜、婆沙各聞數遍，窮其本支，曉其固執。解既清迥，行寔貞嚴。念曰：余講小乘歲序多矣。今乃值子，諒不虛延。休即著雜心、玄章抄疏，各區別部類，條貫攸歸。文教纔出，初尋重敬，頻當元宰，講授相續。幽致既舉，慧燭天懸，故使馳名冀都，擊響河渭。抱帙橫經，肩排日謁，結疑懷籤，踵接登堂。皆總為書紳，永開冥府。故於立破諸教，探隱洞明。雖學冠空宗，而梗情塵境，欲通惟識之旨，取悟無方。會裕師入關，因便預從。遇曇遷禪師及尼論師等講揚攝論，每舉一會，餘駕停輪。詞吐既新，領拔彌悉，周涉三遍，即造疏章。神會幽陳，廣疏聽視，自大小諸藏並統關鍵，惟有律部未遑精閱。
昔以戒禁隨事，可用緣求，案讀即了未勞師授。曾披一卷持犯茫然，方悔先議，更弘神府，乃負律提瓶，從洪律師聽採四分。一經講肆，三十餘遍，日漸其致，終未極言。顧諸學徒曰：余聽涉多矣。至於經論，一遍入神。今遊律部，逾增逾闇，豈非理可虛求，事難通會乎？而敬慎三業，懍課六時，纖塵或阻，即申懺洗。目見大小講匠知名者多，奉法自修，實罕聯類。嘗聽礪公講律，礪曰：法師大德暮年，如何猶勤律部？休曰：余憶出家之始，從虎口中來。即奉投戒法，豈以老朽而可斯須離耶？恨吾不得常聞耳。其清慎之高率此例也。
又屢經寇蕩，荒荐相仍，寺眾僧廚亟經宿觸，故從隋末終至唐初，四度翻穢獲資淨供，致使四方嘉會，休有功焉。
暨武德年內，劉闥賊興，魏、相諸州並遭殘戮。忽一日警急，官民小大棄城逃隱。休在雲門，聞有斯事，乃率學士二十餘人東赴相州。了無人物，便牢城自固。四遠道俗承休城內，方來歸附。當斯時也，人各藏身，而休挺節存國，守城引眾，可謂亂世知人者矣。其年不久，天策陳兵遠臨賊境，軍實無委，並出當機。休既處僧端，預明利害，集眾告曰：官軍靜亂須有逢迎，僧食眾物義當先送。再和大眾，並無從者。休懼被後罰，必可乘權，獨詣軍門，具陳來意。于時曹公徐世勣引勞賞悅，仍令部從隨休至寺，任付糧粒。及平殄後，曹公為奏具述休功，登即下敕，入賊諸州見有僧尼止留三十，相州一境特宜依定。以事驗人，休量難准。又荒亂之後，律法不行，並用銅盂，身御俗服，同諸流俗。休恐法滅於事，躬自經營，立樣造坏，依法施熏，遂成好缽，遍送受持。今大行用，並是休功緝遺緒也。又僧庫火起，時當中夜，忽有人告，走往觀之。賴始發焰，救而獲免。退問告由，了無知者。良以道通幽顯，屢動禎祥。
貞觀九年，頻敕徵召令入京師，並固辭以疾，無預榮問。至今十九年中，春秋九十有八。見住慈潤，爽健如前，四眾懷蒲柳之慕，猶執卷諮謀，乃力倦而告曰：吾學功多矣。每有經律，雖聽二三十遍，文旨乃鏡。猶恨少功，欲兼異部，未遑多涉耳。今之後學則不同之，薄知文句，宗致眇然，即預師範，更無通觀。所以終夜長慨，有耿于懷，致有窮括教源，莫知由序。此法滅在人矣。今暮年開道，意在成器，斯猶砥礪合其刃耳。安能鑪錘其樸耶？所以引化席端，直陳綱要。而奉禁守道，抑在天然，挫拉形心，逾衰逾篤。衣服率然，趣便蓋體，襆懸壁上，尺絹不居。所得外利即迴講眾，補綻衣服不勞人助。見著麻鞋經今三十餘年，雖有斷壞，綴而蹈涉，暫有泥雨，徒跣而行。有問其故，答云：泥軟易履，不損信施耳。又寒不加火，熱不依涼；瓶水若凍，裹之草束。受具已來，缽無他洗；入夏已去，不噉菜蔬。旋遶往還，執帚先掃，存護物命寧有過之。
凡斯眾行，前後一揆。余以親展徽音，奉茲景行，猶恨標其大抵，事略文繁以為輕約耳。
弟子曇元，高潔僧也。經論及律，並曾披導。偏重清行，不妄衣食。寺雖結淨，猶懷塵點，常乞食自資。今託靜林慮寶山，志道辭世。
門人靈範，學通休涉，慧悟少之。敕召弘福，時揚攝論。今居宗樹業，振名京邑。
又休以年學高遠，今上重之，因事遼左，親幸其室，敘故陳道，彌會帝心。故又續其績。
釋靈潤，俗姓梁，河東虞鄉人也。家世衣冠，鄉閭望族。而風格弘毅，統擬大方，少踐清猷，長承餘烈，故能正行倫據，不肅而成。昆季十人，秀美時譽，中間三者齊慕出家，父告子曰：但誦觀音，先度即當許也。潤執卷便誦，一坐不起，從旦至中，文言遂徹。便預公度，依止靈粲法師住興善寺。
年十三，初聽涅槃，妙通文旨。將及志學，銷會前聞，括悟新理，便登講座。宣釋教意，部分科宗，英秀諸僧咸欣其德。加又欽重行禁，動靜惟安，不妄遊從，常資規矩，所以興善大德、海內名僧咸相顧而言曰：此沙彌發蹤能爾，堪住持矣。於後深心至道，通贍群師，預在見聞，包蘊神府，當即斧藻人法，珪璋解行，皆統其本支，該其成敗。仁壽感瑞，懷州造塔，有敕令往，官供驛乘。隨師東赴，乞食徒行獨無受給。既達河內，道俗服其精通，敬其行範，所有歸戒並從於潤。當即名厲河北，譽滿京師。
聞泰岳靈巖寺僧德肅清，四方是則，乃杖策尋焉。既睹副師，遂從諮訓，乃習般舟行定，無替晨昏。初經三七，情事略疲。自斯已後，頓忘眠倦，身心精勵，遂經夏末。于時同侶五百餘人各奉行之，互相敦勵。至於解坐，同行無幾，惟潤獨節秀出，情事莫移。皆不謀同詞，敬稱徽績。
時父任青州益都令，外祖吳超任懷州懷令，堂祖吳同任齊州山荐令，姨夫侯援任曹州金鄉令，並潤之宗族、內外親姻。雖經還講肆，遊其所部，事逾行路，一無過造。及生緣背喪，或有悲慕邀延者，潤情若風傳，不往登踐。斯割愛從道皆此類也。
有道奘法師擅名海岱，講攝大乘，又往尋焉。時未具戒，早飛聲采，周流法席，文義圓通。問難深微，稱傳元宰。預是同席，心共揖之。既承師有本，即奉奘以為和上。
大戒已後，方詣律司，十地諸經略觀文體。年二十三，還返京室。值志念法師正弘小論，將欲博觀智海，預在聽徒。有辯相法師學兼大小，聲聞于天，攝論初興，盛其麟角，在淨影寺創演宗門，造疏五卷即登敷述京華。聽眾五百餘僧，豎義之者數登二百。潤初從關表，創預講筵，祖習異聞，遂奮奇論，一座驚異，側目嘉之。登有辯行法師，機論難擬，處眾高謝而敬憚焉。雖則負譽帝京，而神氣自得，或譏毀達其耳者，曾若不聞。以道鎮心，情無喜怒。末法攸寄，誠可嘉焉。
大業初歲，風疾暴增，後復本心，更精新業。又恐報傾旦夕，不守本懷，講導世流，往還煩雜，遂脫略人事，厭俗歸閑。遂往南山之北，西極澧鄠，東漸玉山，依寒林頭陀為業。時與沙門空藏、慧璡、智信、智光等京邑貞幹同修出離。既處叢塜，鬼神斯惱，或被推盪偃仆，或揚聲震叫者，潤獨體其空寂，宴坐如空。諸被嬈者皆來依附。或於深林曠野狼虎行處，試心安止，都無有畏。當遵此務，盡報傳持。
屬大業末年，不許僧出，遂虧此行。乃還興善，託於西院獨靜資業，一食入淨。常講涅槃眾經，有慧定禪師等歸依受業。相率修課，不出院宇，經于三年，結侶漸多，行清動眾。時僧粲法師，一寺頂蓋，銳辯無前，抗衡京國，乃率諸翹望五十餘僧來至法會，詳其神略。人並投問玄隱之義，潤領宗酬答，位判泠然，咸共欣賞妙符經旨。爾後譽傳光價，眾聚相從，既懿業內傳，將流法味。
大業十年，被召入鴻臚教授三韓，并在本寺翻新經本，並宗轄有承，不虧風采。
會隋氏亂倫，道光難緝，乃隱潛于藍田之化感寺，首尾一十五載，足不垂世，離經專業。眾請便講，以示未聞，春秋入定，還遵靜操。沙門志超抗節禪府，聞風造展，遂等宿交。相師念定，欣從語默。時天步飢餒，道俗同霑，化感一寺獨延賓侶，磨穀為飯，菽麥等均。晝夜策勤，弘道為任，故四方慕義歸者雲屯。周贍精麤，無乖僧法，共餐菜果，遂達有年。斯誠至德冥符，兼濟有日矣。
潤以化洽外流，道聲載路，興善本寺敬奉芳塵，上陳敕使請充寺任，便不守專志，就而維之。貞觀八年，敕造弘福，復被徵召，即現翻譯。證義須明，眾所詳准，又當斯任。至於詞理有礙，格言正之，同倫糾位，斯人最上。京邑釋門，寔惟僧傑。
初潤隋末在興善院感魔相嬈，定志不移，冥致善神捉去，經宿告曰：昨日魔子依法嚴繩，深知累重，自感而死。若此徵應，其量難紀。
武德七年，時住化感，寺主智信為人所告，敕使圍寺，大顯威權。潤曰：山居行道，心不負物。賢聖所知，計非所告。使人逾怒，忽有大風雷震，山崩樹折，吹其巾帽坐席飄落異處。人眾喪膽，遂求悔過。潤曰：檀越有福，能感幽靈。斯之祥徵昔來未有。使者深愧，釋然事解。貞觀年中，與諸法侶登山遊觀，野燒四合，眾並奔散。惟潤安行，如常顧陟，語諸屬曰：心外無火，火實自心。謂火可逃，無由免火。及火至，潤熸餘自斂。據事以量，知人難矣。
後住弘福，有僧因事奉敕還俗，復經恩蕩，情願出家，大德連名同舉得度。上聞天聽，下敕深責，投諸南裔驩州行道。于時諸僧創別帝里，無非慟絕，潤獨安然容儀自若，顧曰：三界往還，由來恆理。敕令修道，何有悲泣？拂衣東舉，忻然而趣。道俗聞見，莫不歎服。尋爾敕追洛東安置，化行鄭、魏，負帙排筵，弘闡涅槃十有餘遍。奧義泉飛，惠流河洛。乃報京邑門人，疏曰：吾今東行，略有三益：一、酬往譴，二、順厭生，三、成大行。吾有宿累，蒙天慈責，今得見酬，則業累轉滅。惟加心悅，何所憂也？愚夫痴愛，隨處興著，正智不爾，厭不重生。夫淨穢兩境同號大空，凡聖有情咸惟覺性。覺空平等，何所著也？自度度人，俱利之道，舉人出家，依道利物。願在三有普濟四生，常無退轉。三益如是，汝等宜知。各調諍根業，與善而住，吾無慮矣。僕射房玄齡遇之，稱歎累息曰：大德樹言，詞理俱至。名實之副，誠所望也。不久敕追，還住弘福。居宗揚化涅槃正義，惟此一人。
然其爰初入道，奉節不虧，持操攝儀。魁質雄雅，形器八尺，動靜溫和，挺超聯類。十三離俗，更不重臨。二親既崩，弟兄哀訴，情守自若，曾無動容。但為修冥福，設會千僧，再度盡京施悲田食而已。至於世情得喪，浮豔彫華，既不附心，口亦無述。時俗往還，直知敘對，皆絕供給，隨言將遣。
前後所講涅槃七十餘遍，攝大乘論三十餘遍，并各造義疏一十三卷、玄章三卷；自餘維摩、勝鬘、起信論等，隨緣便講，各有疏部。而玄義備通，頗異恆執。至如攝論、黎耶，義該真俗。真即無念性淨，諸位不改；俗即不守一性，通具諸義。轉依已後，真諦義邊即成法身，俗諦義邊成應化體；如未轉依，作果報體。據於真性，無滅義矣。俗諦自相有滅不滅，以體從能染分義滅，分能異體慮知不滅。及資糧章中，眾師並謂有三重觀：無相、無生及無性性也。潤揣文尋旨，無第三重也，故論文上下惟有兩重捨得。如文：
第一，前七處捨外塵邪執，得意言分別，第八處內捨唯識想，得真法界。前觀無相，捨外塵想，後觀無生，捨唯識想。
第二，剎那即入初地，故無第三。
筌約三性，說三無性。觀據遣執惟有兩重。至如本識三相，自相受熏，依他性中說有總別三滅。又四涅槃離合義異，兩處三種熏習，體無有別。諸如此等，有異諸師，存廢之旨，陳具章疏。
弟子淨元，神睿卓越，博要之舉振績京畿。講釋經論亟經載紀，銓辯名理，響逸學門。加以性愛林泉，捐諸名利，弊衣麤食，談玄為本。元以潤之立義建志尋求，轉解傳風，被于當世。有僧法御，道定人也。夢見淨元兩手極大，執印憑案，若有所通。寤以告之，正披此義，即因而遂廣，乃成王路矣。
沙門智衍，即潤之猶子也。幼攜入道，勗以教宗，承明詞義，深有會擊。講攝論、涅槃。近住藍田之法池寺，統律成匠，亟動時譽。
然有法以來，師資傳道，其宗罕接。惟潤之緒繼美前修，亞跡安、遠。斯塵難濟，見於今日矣。
釋道洪，姓尹氏，河東人也。父曜仕隋，歷任江陵令，有子五人，洪其第三矣。聰敏易悟，深厭形有。年在十三，以開皇六年出家，事京邑大德曇延法師，博通內外，馳譽門序。雖廣流眾部，偏以涅槃為業教之極也，故敷演之。所以師資傳道，聲績逾遠，近亦於法眾親喻覆述。後於願法師所學窮地論，傍通經數，德器崇振。
及隋祖升遐，禪定構立，乃召處之。自爾專事弘經，周輪無輟。
貞觀伊始，弘護道張，凡寺綱維無非令達，乃敕為律藏寺上座。緝諧理事，允副朝委。立性清愨，無競榮辱。故使厚供殊禮，鱗接邀延；致令二宮樹福，妙資搜舉。物議所及，莫不推先。尋又下敕任大總持本居寺主，春宮異供隨時薦及，以追受戒之禮也。
貞觀十四年，寶昌寺眾請講涅槃，時感白雞隨人聽法，集散馴狎，終于講會。相從傳授，迄于暮齒。凡講涅槃八十七遍，依承宗旨，罕墜彝倫。及弘福譯經，選充證義，慈恩創起，又敕徵臨。以貞觀末年微覺輕貶，纔經一旬，奄爾長逝。春秋七十有九。
初染疾之始，全無別痛，少食不語，用乖常候。而數以手撝撥於空，侍問其故，答曰：有二衣冠者數來禮拜，故以止之。又曰：紅花淥池，鮮榮可翫。尋爾合掌，目送於空曰：大德羅睺羅來辭去也。因爾潛逝，殊香滿院。
洪形器端偉，七尺有餘；沈簡仁愛，慈濟存沒；喜慍莫顯，操節不形。傳者目其梗概，要妙固多略耳。
釋義褒，姓薛，常州晉陵人。蓋齊相孟嘗君之後，吳名臣綜瑩之胤也。天體高遠，履性明朗。出家已後，遊談在務，周流會計，統御法筵。
初從蘇州永定寺小明法師稟學華嚴、大品，其即有陳興皇朗公之後嗣也，專經強對，亦當時之僧傑矣。褒優柔教義，屢啟請之談。將事通覽，辭往縉雲山婺州永安寺曠法師所。曠在陳朝興皇盛集，時當法選，亟動神幾。法主既崩，遍流視聽，長干禪眾、栖霞布公並具式瞻，親霑餘令，所以四經三論，江表高推。褒敬竭義筵，縱思披擇。諸方後銳將事別輪，曠亦勸褒行傳燈禮，乃從之。傳經述論三十餘年，光問五湖，馳名三輔。每以大乘至教元出渭陰，中原播蕩，乃興揚越。嗟乎！淳味不無流靡。
後住東陽金華法幢寺，弘道不倦，終日坐忘。會慈恩申請搜揚髦彥，京邑承風，以事聞奏。下敕徵延，便符昔願，即而入朝。時翻經三藏玄奘法師盛處權衡，當陽弘演，承思遠問，用寫繁蕪。亦既至止，共許幽致，乃詰大乘經論，無所不通。唐朝後學多尚名體，耽迷成性，膠柱守株。如何解網以開玄照？請所學宗頓講十遍，勒諸門位並往歸依。時在慈恩創開宏旨，有空雙遣，藥病齊亡，乃有負氣盱衡，傲然亂舉。褒為提紉解玦，疏刷神㦗；責以三開，徵研五句；詳括文義，統略悟迷。經難論易，悼時俗之反昏；論釋深經，誨今聞之異昔。所以每日在座前唱聖經，半講已後，方明賢論。于時英彥皆預席端，歎其竦拔之神奇，伏其辯給之銛利。宰輔冠蓋傾仰德音，留連言晤，寫送無絕。
顯慶三年冬，雩祈雪候，內設福場，敕召入宮，令與東明觀道士論義。有道士李榮立本際義，褒問曰：既義標本際，為道本於際？為際本於道邪？答曰：互得。
又問：道本於際，際為道本。亦可際本於道，道為際原？答：亦通。
又並曰：若使道將本際互得相反，亦可自然與道互得相法？答曰：道法自然，自然不法道。
又並：若道法於自然，自然不法道，亦可道本於本際，本際不本道？榮既被難不能報，浪嘲云：既喚我為先生，汝便成我弟子。褒曰：對聖言論，申明邪正，用簡帝心。芻蕘嘲謔，塵黷天聽。雖然無言不酬，聊以相答。我為佛之弟子，由以事佛為師。汝既稱為先生，即應先道而生，汝則斯為道祖。于時忸怩無對，便下座。
又令褒豎義，便立大智度義，李徒雖難，隨言即遣。于時天子欣然，內宮嗟賞。李榮不勝其憤曰：如此解義，何須遠從吳來？褒答曰：三吳之地本出英賢，橫目狗身舊無人物。爾後諸寺連講，多以法華、淨名、中、百經論等以開時俗。
龍朔元年，駕往東都，別召追往。頻入宮禁，義論橫馳。乃於淨土講解經論，七眾載驅，群公畢至，英聲逾盛。不久遘疾，卒於淨土，春秋五十有一。道俗悲涼，恨法門之早揜。皇上悼傷久之，遂敕送柩返金華山舊寺，賻贈之榮光聞遠近。
論曰：
自佛教東傳，年代惟遠，條暢銓府，開喻精靈，可略言矣。
昔者漢明入夢，滕、蘭赴雒，通悟道俗，抑引邪正，故使時俗一期翕然改觀。非夫辯慧，何以明哉？然則教本通揚，宗歸義舉，談吐誠易，識敏攸難。不輕被錯授之儔，淨名垂失機之責，並為沈淪典誥，以解齊緣。藥病相翻，斯迷斯覺。況復教流千載，情纏五濁，控詞談理能無糾紛？得在傳揚，失於熏習。
晉有道安獨興論旨，准的前聖，商攉義方，廣疏注述，首開衢路。遠持追蹤於遂古，願叡振藻而傳芳。故著序云：安和上鑿荒塗以開轍，標玄旨於性空，削格義於既往，啟神理於來世。至如道生孤拔，擅奇思於當年；道林遠識，標新理而改旦。自斯厥後，祖習餘風。雖云較異，蓋可知矣。
梁高端拱御曆，膺奉護持。天監初年，捨邪歸正，遊心佛理，陶思幽微。於重雲殿千僧講眾，月建義筵，法化通洽。制五時論，轉四方等；注解涅槃情用未愜，重申大品發明奧義。當斯時也，天下無事，家國會昌，風化所覃，被于荒服。鍾山帝里寶剎相臨，都邑名寺七百餘所。諮質文理，往往而繁。時有三大法師雲、旻、藏者，方駕當途，復稱僧傑，挹酌成論，齊騖先驅。考定昔人，非無臧否。何以然耶？至如講解傳授，經教本宗摘文揣義，情猶有失。何得背本追末，意言引用？每日敷化但豎玄章，不睹論文，經于皓首。如斯處位，未曰紹隆。若夫立文本宗，誠遊義苑，指月之況，不爽先模。隨文五失，又開弘誡。然則教為理依，理隨教顯，附教通理，弘之在人。准此承遵，居然多惑。寧乖此喻，安得相符？是使梁氏三師互指為謬，審文紕亂可有致言。義在情求，情安倚伏其中？縱達論宗，肅成風素，榮冠道俗，行業相兼者，則開善智藏抑其人乎？餘則慧解是長，儀範多雜。非無十數翹楚遵修細行，然定學攝心未聞於俗，故略言也。
太宗簡文在昔東府，委心妙法，遍覽玄章。志歸般若，刺心血而書十部，又撰法集、聯璧各二百餘卷。然以晚從窘縶，故使釋侶無聞。中宗孝元，體悟幽鍵更崇深信，法華、成論常自敷揚。沙門道侃德隆時彥，業冠通賢，綴述新奇，帝偏鄭重，奉為僧正。盛開學府，廣召義僧。還遵舊轍，戶牖為異。宣明已下，福事雖弘，至於教理頗翳徽緒。陳氏五政，世屬虔劉，京邑僧寺誅焚略盡。及初臨統，普備修治，接棟連甍，復基梁日。弘福慧門，世稱難紀，名德勝行故是可傳，雖獲五三，蓋失多矣。恨闕餘傳，與時俱喪，對此可悲。至如琰、皭騰光於五湖，榮、朗飛蓋於三楚，二瓊以匡救而傳世，兩等以護法而相嗣，盛德弘矣。
逮于北鄴，最稱光大，移都茲始，基構極繁。而兼創道場，殄絕魔網，故使英俊林蒸，業正雲會。每法筵一建，聽侶千餘，慧光、道憑躡跡通軌，法融、慧遠顧視爭衡。然而開剖章途，解散詞義，並推光統以為言先。豈非唱高和寡，獨振今古？即當鋒之領袖，乃萬葉之師模。然光初學律宗，晚通理教，郁郁兼美，能振其芳。觀其成樹骨梗，分布毛目，意存行猷，護法為本，所以華嚴、地論咸位綱模，被及當今，成誦無墜，蓋有由矣。且夫佛教道東，世稱弘播，論其榮茂，勿盛梁、齊。故武帝撫期師承護法，戒定慧品莫匪陶甄，受持十善無缺六時，永絕辛羶，長齊卒歲。言行相檢，誠可尊嚴。自有帝王，罕能相擬。于時釋侶顧視思齊，篤學翹誠，多陳濟器。
齊宣受禪，權用不思。或出或處，非小節之所量；乍智乍愚，信大人之壯觀。至於宗敬佛理，師承戒護，每布髮於地，令上統踐之。又能率土之內禁斷酒肉，放捨鷹犬，畋漁屠殺普國不行。年三月六，勸民齋戒，公私葷菜悉滅除之。又置昭玄十統肅清正法，使夫二百萬眾綏緝無塵，法上一人誠有功矣。
周武定業，秦川大開釋府，沙門道安復稱弘量，降禮宸極，展敬華夷。導龍樹之江河，嚮彌天之輿蓋。地維武服，道寄文弘，開蒙博施之功是其經略。但以運屬道消，中年毀廢，雖陳顯論，莫表深衷。蚌病成珠，竟于身世。末有亡名復接斯咎，坎壈貧病，陷遭戎俗。孝宣即位，政異前朝，經像漸開，齋福稍起，而厥化草創，義學猶微。
隋高荷負在躬，專弘佛教，開皇伊始，廣樹仁祠。有僧行處皆為立寺，召諸學徒普會京輦，其中高第自為等級，故二十五眾峙列帝城，隨慕學方，任其披化。每日登殿，坐列七僧，轉讀眾經及開理義，帝目覽萬機，而耳餐正法。于時釋門重稱高敞，雖減梁、齊，亦後之寄。
沙門慧遠，齊餘開士，隋運高僧，首達帝城，即陳講議。服勤請益七百餘人，道化天下，三分其二。自餘明勝聯騼等驅：僧粲以論士馳名，慧藏以知微取號，僧休洞精於大論，法經妙體於教源。餘則玼瑣群英，抵訶龍象者，復叵知矣。其中尤最，沙門曇延復是高傑。至如坐鎮御床，口敷聲教，致令萬乘頂足，其德弘矣。煬帝嗣籙，重飛聲實，道莊顧言於內外，法論禮御於始終，相願光揚於兩都，奘脫振藻於周魯，厚德懷仁又難加也。
自爰初晉邸即位，道場慧日法雲廣陳，釋侶玉清、金洞備引李宗，一藝有稱，三徵別館；法輪長轉，慧炬恆明，風靡之化，曇延復遠。當時諸部雖復具揚，而涅槃、攝論最為繁富，世近易照，無勞廣顯。及皇唐御曆，道務是崇，義學之明方為弘遠，伊人之風豈易披述？輒託攸聞，故略其致。然暠壁抗聲於金陵，基景標宗於玉壘，常辯弘揚於三輔，深懿馳譽於兩河。并晉則二達開模，齊魯則密才程略。閏會剖符，日下敬其名教；徽空位席，嵩澤仰其義門。本紀時或漏之，其德不無光敘。統明眾師注述，通以章鈔為工，課文引義，仰順前軌。徒盛改張，差無弘誘。或接綴前篇，或糅雜時見；或虛控胸臆，詞理相非；或旁竊他文，意義蹇塞；皆勒成命氏，騰譽一時。言行之間，河漢遼阻，本寔邪求，妄承傳教，審夫意本，焉可強乎？
且自經誥所被，元在受持，大集顯法行之文，涅槃明知時之說。今則婆娑章句，流演澆浮，翻種諸有，未為靜業。超生之教豈意然耶？貴如說行，斯誠旨也。故今當坐講客，寫送文義，其隙復廣，何以明耶？且如聖行諸漏，由來杜言；惟識離念，競陳橫想。受學毗曇，行惡戒者奉為聰慧；聽習楞伽，樂飲噉者用為通極。夸罩蒙俗，陵轢往賢；眄視天漢，率輕禁網。謂邪慧為真解，以亂識為圓智。不深悛悟，枉喪餘齡。故使說法天禽被于念處，盤特庸敻具列賢愚。辯俊異之前生，顯頑嚚之後報。冷然釋相，可不誡歟？
原夫論義之設，其本四焉：或擊揚以明其道，幽旨由斯得開，或影響以扇其風，慧業由斯弘樹；或抱疑以諮明決，斯要正是當機；或矜伐以冒時賢，安詞以拔愚箭。託緣乃四，通在無嫌。必事相陵，還符畜狩。故世中論士鮮會清柔，初事含容，終成陷黷。名聞誰賞，境界非凡，徒盛拒輪，畢歸磨臆。故有王斌論並，明琛蛇勢，會空屋子，宗統語工。聽其論道，惟聞殺死之言；觀其容色，但見紛披之相。及後業之作也，或生充蛇報，或舌爛喉中，或僧獄接其來生，或猛火焚其往咎。彥琮山樓之驗，又可誡哉！
是知道寄人弘，非人未可言道。豈言義府並若斯耶？故智藏遺塵，慧光後嗣，宗仰徽烈，豈有玷耶？沙門靈裕行解相高，內外通贍，亦當時之難偶也。然而立性剛毅，峭急不倫，侍人流汗，非可師範。世或譏論，以此為先，斯亦不比德而觀也。語俗而談，滔滔風流，愛心綿密，未覿其短，多容瑕累。見心機動，禍福相鄰，若不先知，何成懲艾？致使裕公虛沾此及。若能返求諸己，斯言自亡。故宣尼流無備之詞，居士設未輕之論，誠有由矣。世有慧休即承裕緒，學雜心而懼陵小犯，受師禮而親執瓶衣，遭難而更立淨廚，臨危而深誨禁約。人法斯具，慧解通微；章疏所行，誦為珠璧，猶恨不係於先業。餘則故略言也。
釋僧副,姓王氏,太原祁縣人也。弱而不弄，鑒徹絕群。年過小學，識成景行。鄉黨稱奇，不仁者遠矣。而性愛定靜，遊無遠近，裹糧尋師，訪所不逮。有達摩禪師善明觀行，循擾巖穴，言問深博，遂從而出家。義無再問，一貫懷抱。尋端極緒為定學宗焉。後乃周歷講座，備甞經論，並知學唯為己，聖人無言。
齊建武年，南遊楊輦，止於鍾山定林下寺。副美其林藪，得栖心之勝壤也。行逾冰霜，言而有信。三衣六物，外無盈長。應時入里，道俗式瞻。加以王侯請道，頹然不作，咫尺宮闈未嘗謁覲。既行為物覽，道俗攸屬。梁高素仰清風，雅為嗟貴，乃命匠人考其室宇於開善寺以待之。恐有山林之思故也。副每逍遙於門，負杖而歎曰：環堵之室，蓬戶甕牖，匡坐其間尚足為樂，寧貴廣廈而賤茅茨乎？且安而能遷，古人所尚，何必滯此用賞耳目之好耶？乃有心岷嶺，觀彼峨眉。會西昌侯蕭淵藻出鎮蜀部，於即拂衣附之。爰至井絡，雖途經九折，無忘三念。又以少好經籍，執卷緘默，動移晨晷，遂使庸蜀禪法自此大行。
久之，還返金陵，復住開善。先是胡翼之山有神人現，以慧印三昧授與野人何規曰：可以此經與南平王觀，為病行齋三七日也。若不曉此法，問之於副。時以訪之，果是其曾所行法。南平遂行齋祀，疾便康復。豈非內因外構，更相起予？不久卒於開善寺，春秋六十有一，即普通五年也。窆於下定林之都門外。天子哀焉，下勑流贈。初疾殛之時，有勸脩福者，副力疾而起，厲聲曰：貨財延命去道遠矣。房中什物並施招提僧。身死之後，但棄山谷，於鳥獸不亦善乎？勿營棺隴以乖我意。門徒涕淚，不忍從之，將為勒碑旌德。而永興公主素有歸信，進啟東宮，請著其文。有令遣湘東王繹為之，樹碑寺所。
釋慧勝，交阯人。住仙洲山寺，栖遁林澤，閑放物表。誦法華日計一遍。亟淹年序。衣食節約，隨身遊任。從外國禪師達摩提婆學諸觀行，一入寂定，周晨乃起。彭城劉繢出守南海，聞風遣請，攜與同歸。因住幽栖寺，韜明祕采，常示如愚。久處者重之，禪學者敬美。幽栖寺中絕無食調，唯資分衛，大遵清儉。永明五年，移憩鍾山延賢精舍。自少及老，心貞正焉。以天鑒年中卒，春秋七十。
時淨名寺有慧初禪師者，魏天水人。在孕七月而生，纔有所識，好習禪念。嘗閑居空宇，不覺霆擊大震，斯固住心深寂未可量也。而志高清遠，淡然物外。晚遊梁國住興皇寺，閑房攝靜，珪璋外映，白黑諮訪，有聲皇邑。武帝為立禪房於淨名寺以處之，四時資給，禪學道俗雲趣請法。素懷恢廓，守志淳重，貴勝王公曾不迎候。普通五年卒，春秋六十八。葬鍾山之陰，弟子智顒樹碑墓側，御史中丞吳郡陸倕製文。
釋道珍，未詳何人。梁初住廬山中，恆作彌陀業觀。夢有人乘船處大海中，云向阿彌陀國。珍欲隨去，船人云：未作淨土業，謂須經營浴室，并誦阿彌陀經。既覺，即如夢所作，年歲綿遠，及於房中小池降白銀臺。時人不知，獨記其事安經函底。及命過時，當夕半山已上如列數千炬火，近村人見，謂是諸王觀禮；旦就山尋，乃云珍卒，方委冥祥外應也。後因搜檢經中，方知往生本事，遂封記焉，用示後學。
時此山峰頂寺有法歸禪師者,住襄陽漢陰，出家味靜為務。感夢有神來請，遂往廬山遊歷諸處。忽然驚覺，乃尋夢而往。但廬山者，生來不到，及至彼處樹石寺塔宛如前夢，方知為廬山神之所請也。依而結宇，晨夕繼業，遂終山舍。
時又有慧景禪師者，清卓出類，不偶道俗，孤行林阜，禪慧在宗。及其終後，乃返握兩指，人有捋者，雖伸還屈如前。故傳所紀獲二果矣。當景卒旦，山峰松樹並雨甘露。。生常感二鳥依時乞食，及其沒後絕跡此山。
斯之三德，道扇梁朝，樹銘山阿，各題芳績矣。
佛陀禪師，此云覺者，本天竺人。學務靜攝，志在觀方。結友六人相隨業道，五僧證果，惟佛陀無獲遂，勤苦勵節，如救身衣。進退惟谷，莫知投厝，時得道友曰：修道藉機，時來便剋。非可斯須，徒為虛死。卿於震旦特是別緣，度二弟子深有大益也。因從之遊歷諸國，遂至魏北臺之恆安焉。時值孝文敬隆誠至，別設禪林，鑿石為龕，結徒定念，國家資供，倍架餘部。而徵應潛著，皆異之非常人也。
恆安城內康家，貲財百萬，崇重佛法，為佛陁造別院。常居室內，自靜遵業。有小兒見門隙內炎火赫然，驚告院主，合家總萃，都無所見。其通徵玄觀斯例眾也。識者驗以為得道矣。
後隋帝南遷，定都伊洛，復設靜院，敕以處之。而性愛幽栖，林谷是託，屢往嵩岳，高謝人世。有敕就少室山為之造寺。。帝用居處，四海息心之儔聞風響會者，眾恆數百。篤課出要，成濟極焉。時或告眾曰：此少林精舍別有靈祇衛護，一立已後，終無事乏。由使造者彌山，而僧廩豐溢，沿彼至今將二百載，雖荒荐頻繁，而寺業充實。遠用比之佛陀無謬傳矣。
時又入洛，將度有緣，沙門慧光年立十二，在天門街井欄上反蹋蹀䤻，一連五百。眾人諠競，異而觀之。佛陀因見，惟曰：此小兒世戲有工，道業亦應無昧。意欲引度，權以杖打頭，聲響清徹。既善聲論，知堪法器，乃問：能出家不？光曰：固其本懷耳。遂度之解冠終古，具如別傳。又令弟子道房度沙門僧稠，教其定業。自化行東夏，惟此兩賢得道記之，諒有深擬。
年漸遲暮，不預僧倫，委諸學徒，自相成業。躬移寺外別處零房，感一善神常隨影護，亦令設食而祠饗之。後報欲終，在房門之壁手畫神像，于今尚存。
菩提達摩，南天竺婆羅門種。神慧踈朗，聞皆曉悟。志存大乘，冥心虛寂。通微徹數，定學高之。悲此邊隅，以法相導。初達宋境南越，末又北度至魏，隨其所止，誨以禪教。
于時，合國盛弘講授，乍聞定法，多生譏謗。有道育、慧可，此二沙門年雖在後而銳志高遠。初逢法將，知道有歸，尋親事之，經四五載，給供諮接。感其精誠，誨以真法；如是安心謂壁觀也。如是發行謂四法也。如是順物教護譏嫌。如是方便教令不著。然則入道多途，要唯二種，謂理，行也。藉教悟宗，深信含生同一真性，客塵障故。令捨偽歸真，凝住壁觀，無自無他，凡聖等一。堅住不移，不隨他教。與道冥符，寂然無為，名理入也。行入四行，萬行同攝。初、報怨行者。修道苦至，當念往劫。捨本逐末，多起愛憎。今雖無犯，是我宿作，甘心受之，都無怨對。經云：逢苦不憂，識達故也。此心生時與道無違，體怨進道故也。二、隨緣行者。眾生無我，苦樂隨緣。縱得榮譽等事，宿因所構，今方得之。緣盡還無，何喜之有？得失隨緣，心無增減。違順風靜冥順於法也。三、名無所求行。世人長迷，處處貪著，名之為求。道士悟真，理與俗反。安心無為，形隨運轉。三界皆苦，誰而得安？經曰：有求皆苦，無求乃樂也。四、名稱法行，即性淨之理也。
摩以此法開化魏土，識真之士從奉歸悟，錄其言誥，卷流于世。自言年一百五十餘歲，遊化為務，不測于終。
釋僧可，一名慧可，俗姓姬氏，虎牢人。外覽墳素，內通藏典。末懷道京輦，默觀時尚。獨蘊大照，解悟絕群。雖成道非新，而物貴師受，一時令望咸共非之。但權道無謀，顯會非遠，自結斯要，誰能繫之？
年登四十，遇天竺沙門菩提達摩遊化嵩洛，可懷寶知道，一見悅之，奉以為師，畢命承旨。從學六載，精究一乘，理事兼融，苦樂無滯。而解非方便，慧出神心，可乃就境陶研，淨穢埏埴，方知力用堅固，不為緣陵。達摩滅化洛濱，可亦埋形河涘。而昔懷嘉譽，傳檄邦畿。使夫道俗來儀，請從師範。可乃奮其奇辯，呈其心要，故得言滿天下，意非建立；玄籍遐覽，未始經心。
後以天平之初，北就新鄴盛開祕苑，滯文之徒是非紛舉。時有道恆禪師，先有定學王宗鄴下，徒侶千計；承可說法，情事無寄，謂是魔語，乃遣眾中通明者來殄可門。既至聞法，泰然心服，悲感盈懷，無心返告。恆又重喚，亦不聞命，相從多使皆無返者。他日遇恆，恆曰：用爾許功夫開汝眼目，何因致此諸使。答曰：眼本自正，因師故邪耳恆遂深恨謗惱於可，貨賕俗府，非理屠害。初無一恨，幾其至死。恆眾慶快，遂使了本者絕學浮華，謗黷者操刀自擬。始悟一音所演，欣怖交懷。海跡蹄瀅，淺深斯在。可乃縱容順俗，時惠清猷，乍託吟謠。或因情事澄汰，恆抱寫割煩蕪，故正道遠而難希，封滯近而易結，斯有由矣。遂流離鄴，衛亟展寒溫，道竟幽而且玄，故末緒卒無榮嗣。
有向居士者，幽遁林野木食，於天保之初道味相師，致書通好曰：影由形起響逐聲來。弄影勞形，不知形之是影；揚聲止響，不識聲是響根。除煩惱而求涅槃者。喻去形而覓影。離眾生而求佛，喻默聲而尋響。故迷悟一途愚智非別。無名作名，其名則是非生矣；無理作理，因其理則諍論起矣。幻化非真，誰是誰非？虛妄無實，何空何有？將知得無所得，失無所失。未及造談，聊伸此意，想為答之。可命筆述意曰：說此真法皆如實，與真幽理竟不殊。本迷摩尼謂瓦礫，豁然自覺是真珠。無明智慧等無異,當知萬法即皆如。愍此二見之徒輩，申詞措筆作斯書。觀身與佛不差別，何須更覓彼無餘？其發言入理，未加鉛墨，時或纘之，乃成部類，具如別卷。
時復有化公、彥公、和禪師等，各通冠玄奧，吐言清迥，托事寄懷。聞諸口實，而人世非遠，碑記罕聞，微言不傳，清德誰序？深可痛矣。時有林法師在鄴盛講勝鬘并制文義，每講人聚，乃選通三部經者得七百人，預在其席。及周滅法，與可同學，共護經像。
初達摩禪師以四卷楞伽授可曰：我觀漢地惟有此經，仁者依行，自得度世。可專附玄理，如前所陳。遭賊斫臂，以法御心，不覺痛苦。火燒斫處，血斷帛裹，乞食如故。曾不告人。後林又被賊斫其臂，叫號通夕，可為治裹，乞食供林。林怪可手不便，怒之。可曰：餅食在前何不自裹？林曰：我無臂也。可不知耶？可曰：我亦無臂。復何可怒？因相委問，方知有功。故世云無臂林矣。每可說法竟，曰：此經四世之後變成名相，一何可悲。
有那禪師者，俗姓馬氏，年二十一，居東海講禮、易，行學四百。南至相州，遇可說法，乃與學士十人出家受道。諸門人於相州東設齋辭別，哭聲動邑。那自出俗，手不執筆及俗書，惟服一衣一缽，一坐一食以可常行，兼奉頭陁，故其所往不參邑落。
有慧滿者，滎陽人，姓張。舊住相州隆化寺，遇那說法，便受其道，專務無著。一衣一食，但畜二針，冬則乞補，夏便通捨，覆赤而已。自述一生無有怯怖。身無蚤虱，睡而不夢，住無再宿。到寺則破柴造履，常行乞食。貞觀十六年，於洛州南會善寺側宿柏墓中，遇雪深三尺。其旦入寺，見曇曠法師，怪所從來，滿曰：法友來耶？遣尋坐處。四邊五尺許，雪自積聚，不可測也。故其聞有括訪，諸僧逃隱，滿便持衣缽周行聚落，無可滯礙，隨施隨散，索爾虛閑。有請宿齋者，告云：天下無人方受爾請。故滿每說法云：諸佛說心，令知心相是虛妄法。今乃重加心相，深違佛意。又增論議，殊乖大理。故使那、滿等師常齎四卷楞伽以為心要，隨說隨行，不爽遺委。
後於洛陶中無疾坐化，年可七十。斯徒並可之宗系，故可別敘。
釋僧達，俗姓李，上谷人。十五出家。遊學北代聽習為業。及受具後,宗軌毗尼，進止沉審非先祖習。年登二夏，為魏孝文所重，邀延廟寺闡弘四分。而形器異倫，見者驚奉。虎頭長耳，雙齒過寸。機論適變，時其高美，與徐州龍達各題稱謂。尋復振錫洛都，因遇勒那三歲，奉其新誨。不久，值那遷化，覆述地論聲駭伊穀，令望歸信，相次稱謁。後聽光師十地發明幽旨，遂從受菩薩戒焉。因從請業，有名學眾。又南會徐部，隨通地論。
梁武皇帝撥亂弘道，銜聞欣然，遂即濟江造宮請見，敕駙馬殷均引入重雲殿，自晝通夜，傳所未聞。連席七宵，帝歎嘉瑞，因從受戒，誓為弟子。下敕住同泰寺，隆禮供奉，旬別入殿開示弘理。年移一紀，道懷有據，請辭還魏，乃經七啟方許背梁。時兗州行臺侯景為造二寺，山名天觀，治曰：丈夫達，念身為苦器，難可維持，乃試履裁約，餌苓斷粒，自此終報，資用通生。末為魏廢帝中王敕僕射高隆之召入鄴都受菩薩戒。暨齊文宣，特加殊禮，前後六度，歸崇十善。達性愛林泉，居閑濟業，帝為達於林慮山黃華嶺下立洪谷寺，又捨神武舊廟造定寇寺，兩以居之。
初達經營山寺，將入谷口，虎踞其前，乃祝曰：欲造一寺，福被幽靈。若相許者，可為避道。言訖尋去。及造寺竟，安眾綜業。達反鄴京，夜有神現。身被黃服拜而跪曰：弟子是載山神也。王及三谷正備供養，願不須還。達曰在山利少在京利多。貧道觀機而動，幸無遮止。又經靜夜，有推戶者稱曰：山神之妻。白日無暇，今故參拜，并奉米糕一筐。進而重曰：僧無偏為，禮佛之時請兼弟子名也。達答：糕可將還，後當為禮。因令通為之時，一拜兼唱。其含幽識明皆此類也。達遣弟子道爽為山神讀金光明經；月餘有虎來將狗去，達聞之曰：此必小道人懈怠，不為檀越讀經。具問之，果云三日來別誦維摩耳。乃燒香禮佛告曰：昨雖誦餘經，其福亦屬檀越。若有靈鑒放狗還也。至曉狗還，看於項上有銜嚙處。斯又接統神明，殆不可測。
講華嚴、四分、十地、地持，雖無疏記，而敷揚有據。特善論議，知名南北，禪法一門開世殊廣。曾遊梁境，誌公遇而告曰：達禪師是大福德人也！帝亦深敬，常顧侍臣云：北方鸞法師、達禪師肉身菩薩。恆向北遙禮。其為時君所重無有加焉。
一時少覺微疾，端坐繩床，口誦波若形氣調靜，遂終於洪谷山寺，春秋八十有二，即齊天保七年六月七日也。宣帝聞之，崩騰驚赴，舉聲大哭，六軍同號，山林為動。葬於谷中巖下，立碑於後。余以貞觀九年親往禮謁，骸骨猶存，寺宇遺跡宛然如在。
自達奉心玄道，情無間然；有識同親無聞嫌隙。承先私憾，倍加事之，榮勝高流彌所謙退。自季世佛法崇尚官榮，僥倖之夫妄生朋翼，而達為國都，眇然無顧，昭玄曹局曾不經臨，斯乃聖達之所輕，寔世福之嘉相矣。
釋僧稠，姓孫，元出昌黎，末居鉅鹿之癭陶焉。性度純懿，孝信知名。而勤學世典，備通經史，徵為太學博士，講解墳索，聲蓋朝廷。將處器觀國，羽儀廊廟，而道機潛扣，欻厭世煩，一覽佛經，渙然神解。時年二十有八，投鉅鏕景明寺僧寔法師而出家。落髮甫爾，便尋經論，悲慶交并，識神厲勇，因發五願，所謂財法通辯及以四大常敬三寶，普福四恩。
初從道房禪師受行止觀。房即跋陁之神足也。既受禪法，北遊定州嘉魚山。斂念久之，全無攝證，便欲出山誦涅槃經。忽遇一僧，言從泰岳來，稠以情告，彼遂苦勸修禪，慎無他志，由一切含靈皆有初地味禪，要必繫緣，無求不遂。乃從之，旬日攝心，果然得定，常依涅槃聖行四念處法，乃至眠夢覺見都無慾想。
歲居五夏，又詣趙州障洪山道明禪師受十六特勝法，鑽仰積序，節食鞭心。九旬一食米惟四升。單敷石上，不覺晨宵。布縷入肉，挽而不脫。或煮食未熟，攝心入定，動移晷漏，前食並為禽獸所噉。又常修死想，遭賊怖之，了無畏色。方為說諸業行，皆摧其弓矢，受戒而返。嘗常於鵲山靜處感神來嬈，抱肩筑腰，氣噓項上。稠以死要心，因證深定，九日不起。後從定覺，情想澄然，究略世間全無樂者，便詣少林寺祖師三藏呈己所證。跋陀曰：自蔥嶺已東，禪學之最，汝其人矣。乃更授深要。即住嵩岳寺，僧有百人，泉水纔足。忽見婦人弊衣挾帚，卻坐階上聽僧誦經。眾不測為神人也。便訶遣之。婦有慍色，以足蹋泉，水立枯竭；身亦不現。眾以告稠，稠呼優婆夷，三呼乃出，便謂神曰：眾僧行道，宜加擁護。婦人以足撥於故泉，水即上涌。時共深異，威感如此。
後詣懷州西王屋山修習前法，聞兩虎交鬥咆響振巖，乃以錫杖中解，各散而去。一時，忽有仙經兩卷在于床上。稠曰：我本修佛道，豈拘域中長生者乎。言已須臾自失。其感致幽顯皆此類也。後移止青羅山，受諸厲疾供養，情不憚其臭潰，甘之如薺。坐久疲頓，舒腳床前，有神輒扶之，還令跏坐。因屢入定，每以七日為期。又移懷州馬頭山，魏孝明帝夙承令德，前後三召；乃辭云：普天之下，莫非王土。乞在山行道，不爽大通。帝遂許焉。乃就山送供。
魏孝武永熙元年，既召不出，亦於尚書谷中為立禪室，集徒供養。又北轉常山，定州刺史婁叡、彭城王高攸等請至又默之大冥山，創開歸戒，奉信者殷焉。燕趙之境，道未通被，略言血食，眾侶奔赴，禮貺填充。時或名利所纏者，稠為說偈止之，聞者慚色而止。便為陳修善偈，預在息心之儔，更新其器。既道張山世，望重天心齊文宣天保二年下詔曰：久聞風德，常思言遇，今敕定州令師赴鄴教化群生，義無獨善。希即荷錫暫遊承明，思欲弘宣至道，濟斯苦壞。至此之日，脫須還山，當任東西，無所留縶。稠居山積稔，業濟一生，聞有敕召，絕無承命。苦相敦喻，方遂元請。即日拂衣將出山闕，兩岫忽然驚震，響聲悲切，駭擾人畜，禽獸飛走。如是三日，稠顧曰：慕道懷仁，觸類斯在。豈非愛情易守，放蕩難持耶？乃不約事留，杖策漳滏。帝躬舉大駕出郊迎之。
稠年過七十，神宇清曠，動發人心，敬揖情物，乘機無墜。帝扶接入內為論正理，因說三界本空，國土亦爾，榮華世相不可常保；廣說四念處法。帝聞之，毛豎流汗，即受禪道。學周不久，便證深定，爾後彌承清誨，篤敬殷重，因從受菩薩戒法。斷酒禁肉，放捨鷹鷂，去官畋漁，鬱成仁國。又斷天下屠殺，月六年三敕民齋戒，官園私菜葷辛悉除。帝以他日告曰：道由人弘，誠不虛應。願師安心道念，弟子敢為外護檀越，何如？稠曰：菩薩弘誓，護法為心。陛下應天順俗，居宗設化，棟梁三寶，導引四民。康濟既臨，義無推寄。即停止禁中四十餘日，日垂明誨，帝奉之無失。
後以道化須布，思序山林，便辭還本住。帝以陵阜迴互，諮謁或難，天保三年，下敕於鄴城西南八十里龍山之陽為構精舍，名雲門寺，請以居之，兼為石窟大寺主。兩任綱位，練眾將千。供事繁委，充諸山谷。并敕國內諸州別置禪肆，令達解念慧者就而教授，時揚講誦，事事豐厚。帝曰：佛法大宗，靜心為本。諸法師等徒傳法化，猶接囂煩，未曰闡揚，可並除廢。稠諫曰：諸法師並紹繼四依，弘通三藏。使夫群有識邪正，達幽微。若非此人，將何開導？。皆禪業之初宗，趣理之弘教。歸信之漸，發蒙斯人。帝大喜焉，因曰：今以國儲分為三分，謂供國、自用及以三寶。自爾徹情歸向，通古無倫。佛化東流此焉盛矣。。即敕送錢絹被褥接軫登山，令於寺中置庫貯之，以供常費。稠以佛法要務志在修心，財利動俗事乖道化，乃致書返之。帝深器其量也，敕依前收納，別置異庫，須便依給，未經王府。爾後詔書手敕月別頻至，寸尺小緣必親言及。又敕侍御徐之才、崔思和等送諸藥餌，觀僧疾苦，帝常率其羽衛。故幸參覲。稠處小房宴坐，都不迎送。弟子諫曰：皇帝降駕，今據道不迎，眾情或阻。稠曰：昔賓頭盧迎王七步，致七年失國。吾誠德之不逮，未敢自欺形相，冀獲福於帝耳。時亦美其敦慎，大法得信於人。黃門侍郎李獎與諸大德請出禪要。因為撰止觀法兩卷，味定之賓家藏一本。
據以齊乾明元年四月十三日辰時，絕無患惱，端坐卒於山寺，春秋八十有一，五十夏矣。當終之時，異香滿寺。聞者悚神。敕遣襄樂王宣慰曰：故大禪師志力精苦，感果必然。栖心寂默，虛來實返。妙業玄風，事高緇素。運往神遷，寔深嗟惘。資崇有嘉，用申悽敬。可施物五百段，送千僧供於雲門，以崇追福。至皇建二年五月，弟子曇詢等奏請為起塔，下詔曰：故大禪師德業高迥，三寶棟梁。滅盡化終，神遊物外。可依中國之法闍毗起塔，建千僧齋，贈物千段，標樹芳跡示諸後代，敕右僕射魏收為製碑文。其為時君所重，前後皆此類也。既而剋日准敕，四部彌山，人兼數萬。香柴千計，日正中時，焚之以火。莫不哀慟斷，絕哭響流川。登有白鳥數百徘徊煙上，悲鳴相切，移時乃逝。仍於寺之西北建以塼塔，每有靈景異香應于道俗。
初稠奉信出家，知奇齊、魏，克志禪業，冠絕後塵。而歷履大行，往還朝野，鳴謙抱素，能扇清風。加又威稜群賊，勢慴山魑，解虓虎之鬥情，禁利養之深毒。大儒皇氏躬為負糧，青羅獵客執刀剪髮。或德感上玄，澤流奉敬之苗；幽誠所致粟滿信心之室。樹神遮道，隨器欲而法流；文豹淨房，銜穢襆而遙棄。或猛虎馴狎，即背垂衣。頹山將陊，召出存命。若斯靈相振古罕儔，具如雲門象圖所紀。又初敕造寺，面方十里，令息心之士問道經行，稠曰：十里大廣損妨居民，恐非遠濟，請半減之。敕乃以方五里為定。使將作，大匠紀伯邕締構伊始，邕集諸鄉邑問此地名，忽聞空中大聲答曰：山林幽靜，此處本號雲門重問所由，了無一人知者。帝聞異之，因從空響焉。。又嘗有客僧負錫初至，將欲安處，問其本夏，答云：吾見此中三為伽藍。言終而隱。既而掘地為井，果得鴟吻二焉。又所住禪窟前有深淵，見被毛之人偉而胡貌，置釜燃火。水將沸涌，俄有大蟒從水中出，欲入釜內。稠以足撥之，蟒遂入水，毛人亦隱。其夜因致男子神來。頂拜稠云：弟子有兒，歲歲為惡神所噉，兒子等惜命不敢當。弟子衰老將死，故自供食。蒙師護故，得免斯難。稠索水潠之，奄成雲霧。
時或讒稠於宣帝以倨傲無敬者，帝大怒自來加害，稠冥知之，生來不至僧廚，忽無何而到云：明有大客至，多作供設。至夜五更先備牛輿，獨往谷口，去寺二十餘里，孤立道側。須臾帝至，怪問其故，稠曰：恐身血不淨，穢汙伽藍，在此候耳。帝下馬拜伏，愧悔無已，謂尚書令揚遵彥曰：如此真人何可毀謗也。乃躬負稠身往寺。稠磬折不受，帝曰：弟子負師遍天下，未足謝愆。因謂曰：弟子前身曾作何等？答曰：作羅剎王，是以今猶好殺。即咒盆水令帝自視，見其影如羅剎像焉。每年元日常問一歲吉凶，後至天保十年云：今年不能好。文宣不悅。帝問：師復何如？答云：貧道亦不久。至十月帝崩。明年夏首稠喪。驗之，果矣。嘗以暇日，帝謂曰：弟子未見佛之靈異，頗得睹不？稠曰：此非沙門所宜。帝強之。乃投袈裟于地，帝使數十人舉之不能動。稠命沙彌取之，初無重焉。因爾篤信兼常，寺宇僧供勞賜優渥。
齊滅周廢，以寺賜大夫柳務文，文又令其親辛儉守，當將家入住，有神怒曰：何敢凌犯須陀洹寺？而儉未幾便卒。隋初興復，奄同初搆，六時禪懺，著聲寰宇。大業之末，賊所盤營，房宇孑遺餘皆焚蕩。余以貞觀初年陟茲勝地，山林乃舊，情事惟新。觸處荒涼，屢興生滅之歎；周睇焚燼，頻噎黍離之悲。傳者親閱行圖，故直敘之于後耳。
釋法聰，姓梅，南陽新野人。八歲出家，卓然神秀，正性貞潔，身形如玉。蔬藿是甘，無求滋饌。及長成立，風操逾厲，淨施厚利相從歸給，並迴造經藏三千餘卷；備窮記論，有助弘贊者，無不繕集。年二十五東遊嵩岳，西涉武當，所在通道惟居宴默。因至襄陽傘蓋山白馬泉，筑室方丈以為栖心之宅，入谷兩所置蘭若舍，今巡山者尚識故基焉。
初梁晉安王來部襄雍，承風來問，將至禪室，馬騎將從無故卻退，王慚而返，夜感惡夢。後更再往，馬退如故，王乃潔齋躬盡虔敬方得進見。初至寺側，但睹一谷猛火洞燃，良久佇望，忽變為水。經停傾仰，水滅堂現。以事相詢，乃知爾時入水火定也。堂內所坐繩床兩邊各有一虎，王不敢進，聰乃以手按頭著地，閉其兩目，召王令前，方得展禮。因告境內，多弊虎災，請求救援。聰即入定，須臾，有十七大虎來至，便與受三歸戒，敕勿犯暴百姓，又命弟子以布繫諸虎頸。滿七日已，當來於此。王至期日設齋。眾集諸虎亦至，便與食解布，遂爾無害。其日，將王臨白馬泉，內有白龜就聰手中取食，謂王曰：此是雄龍。又臨靈泉，有五色鯉亦就手食，云：此雌龍。王與群吏嗟賞其事，大施而旋。有兇黨左右數十人夜來劫所施之物，遇虎哮吼遮遏其道。又見大人倚立禪室，傍有松樹止至其膝，執金剛杵將有守護。竟夜迴遑，日午方返。王怪其來，方以事首，遂表奏聞，下敕為造禪居寺。聰不往住，度人安之。又敕徐摛就所住處造靈泉寺。。
初聰住禪堂，每有白鹿白雀馴伏栖止。行往所及，慈救為先。因見屠者驅豬百餘頭，聰三告曰：解脫首楞嚴。豬遂繩解散去。諸屠大怒，將事加手，並仡然不動，歸過悔罪，因斷殺業。又於漢水漁人牽網，如前三告，引網不得，方復歸心，空網而返。又荊州苦旱，長沙寺遣僧至聰所請雨；使還，大降，陂池皆滿。高祖遣廬陵王迎出都，有事不遂。及湘東王作牧荊峽，於江陵造天宮寺迎以處之，遂終此寺。即梁太清年也。其寺見有碑記。廣敘徵異景空，今寺猶有禪堂存焉。
釋智遠，姓王族，本太原，寓居陝服。幼而聰穎，早悟非常。居荊州長沙寺禪坊。為法京沙門之弟子也。卓然獨立，靖記玄心。至於戒年，清潔逾厲。而慧業未深，遙想揚輦，遂負袟沿波達于建業。龍光僧綽，一代英雄，乃肆心仰旨，專門受教。學逾一紀，解通三藏。梁建安侯蕭正立務兼內外，備弘孔釋，造普明寺請遠居之，以伸供養之志也。有慧湛禪師，定品惟深，晚學宗領，遂具受祕法，諮質玄觀定水既澄，慧門宜敞，及研習大乘，洞其根葉；又歷名山，養志弘道。與沙門道會同集龍盤，夙昔素心一期開決。因住開善，畢志山泉，城闕不窺，世華無涉，守靜自怡，年老無捨。以陳太建三年十二月一日旦終于此寺禪坊，時年七十有七。遺旨不令哭，奄如入定，乃窆於獨龍之山。新安寺沙門慧暠曰：吾與伊人早同法門，久稟戒道。歎法橋之忽壞，痛寶舟之已沉，乃率庸才仰傳實德。五兵尚書蕭濟，鴻才碩學，行潔名高為之銘頌。
釋法常，高齊時人。領徒講律，有聲漳鄴。後講涅盤并授禪數，齊主崇為國師。以處眾囂雜，枯折由生，無俱利功，捐而至楚。後聞追之，變形革服，一舉千里，又達衡岳，多處林野，布衣乞食。又之荊硤，有僧法隱者，久住覆船山東嶺，誦法花、維摩、思益以為常業，而未閑心觀。後至松滋見常異操，乃歸而問津。遂默而不對，乃經一夏，涕泗滂沱，方示心要，如說行者，方知其趣。隱駐心自久，繫念日新，深悟寂定不思議也。與故人胡君義別不值，題壁剋月日當遠行，至期果卒。後當將終，語諸僧曰：吾今日作一覺長眠。便入室右脅而臥。明日，怪眠不覺，看之久終，方悟長眠語矣。
釋法京，姓孫，太原人，寓居江陵。母將懷孕，夢入蓮池，捧一童子，端正可喜，因而有娠。將誕，又夢乘白師子遊戲虛空。
京七歲出家。十三，與同學智淵咸昇高座，說法無滯。寺內長少俱夢聖僧告云：京是寺元檀越，願力生此，方為棟梁。所以凡所投造，風從水漸。財利山積，福門大弘，殿宇小大千五百間。並京修造，僧眾湊集千有餘人。長沙大寺，聖像所居，天下稱最，東華第一。由是道力所致，幽明被之。後梁二主聞便敬重，奉為僧正綱紀遺法。
晚抱危疾，諸僧像前七日行道。沙門法泰夢像至於京房，淨人遠志親睹像從京房返於大殿，爾日即愈。是知育王瑞像感降在人。專注祈求，無往不應。不久卒於寺。春秋七十六矣。
釋法懍，姓嚴，枝江人。十五出家玉泉山寺，眾侶清淨，懍依味道，積有年載。禪念為本，依閑誦經，法華、維摩及大論鈔普皆無昧。不著繒纊，大布為衣。不食僧糧，分衛一食。不臥常坐，勤勵莫儔。荷錫遠遊，言追勝友，廬峰、台嶺、衡、羅、恆、岱無遠不屆。氣調清邈。故山僧見，者莫不挹高節而仰其奇趣也。榛林猛獸之宅、幽深魑魅之巖，栖息無為，如在邑里。昔從岱岳路出徐州。遇一縣令問以公驗，懍常齎法華一函，乃答云：此函中有行文。檢覓不見，令怒曰：本無行文，何言有邪？答曰：此經是諸佛所行之跡，貧道履而行之，還源返本，即我之行文也。令瞋不歇閉之，七日不食，誦經聲不輟。令感惡夢，便頂禮悔過。後棲默山，以禪靜為正業，遂坐卒巖中，年六十二。異香紛紛旬日乃歇。
時陽山僧景者,不詳何人。晦跡塵外，以道自處。陽山中，泉石松竹秀疏清曠，嶺接桃源，古稱名地。卜居寂照，感通鬼物。有懷惡念，不得進前。前或值虎蛇，驚怖失道。若有問法，安步無他。曾有人求，欻起惡念，忽見大蛇繩床而出。將欲吐毒，懺謝得免。時枝江惠璀禪師南岳思公之神足也。聞而造之，杜口不答。璀便雨淚啟請，通夕翹立，固請確然，乃經多日方為披說。璀出曰：余遊名山上德多矣。善友高尚者十有八人，分得其門，頗經趣入。而牆仞高遠，奇唱難階者，斯人在斯。至於年紀，人所不測。璀云曾問，答云：吾年三百歲。不知所終。
釋惠成，姓段，澧陽人。出家住十住寺，誦法華、維摩、勝天王等大乘經二十餘卷。進具後，為荊南佛法希鮮，承都下大弘法席，有心遠慕，遂因商舡往造建業。正值成實雲講，學者肩聯，一聽十年，文理略盡。將施本邑，至匡山寺顗師相見，承南岳思禪師匡化山，中引眾波動，試往看之。既見欣仰，欲學定業，思曰：卿一生學問與吾炙手猶不得暖。虛喪功夫，惜哉！成素憑文疏，依他生解，忽今自撿，茫若霧遊，慨恨之甚不可得也。乃唯曰：承大師善知來意，今試驗之。見犀如意及手巾線履，欲得之，思命令送與，成遂忽燒卻章抄，捐擲筆硯，專志正繫以必達為期。
當時造禪門者數十人皆先達者，成以後至，恐不相及，乃以夜達晝，開眼坐禪。經十有五年，思令入方等、觀音、法華般舟道場，歷銷障，三年依行，魔業禪鬼頗因散絕，乃示以正法，專思玄寂。久遂解眾生語言三昧，精思通爽，靜亂齊焉。彼閉目者，觀道雖明，開眼便失，與成比校，天地懸殊思云：智顗先發三昧，後證於持，法成反之。二子寂照行解齊矣。
大師化往，上至枝江造禪惠寺，所營土木咸依俗有，德行所招，不久便說，其地西望沙渚德鸞栖遁之地，眺上明彌天立寺之所。湘東王承風迎請，為建禪眾，仍搆大殿。闕梁不成，六月江漲，於一夜中成曰：有木中梁，可往江接。尋語往看果如所示。
有清信士叚弘者，為精舍主，忽然氣絕。家人召成至宅，弘乃穌曰：初執至王所見禪師上殿曰：此人立功德未了，願赦之。王起禮足，如言被放陳主聞而往召，卓然不往。又令江揔等往迎，若不允心，不勞返也。王人雨淚強引入舡，成乃奮身入水，立於江上。又請：若不蒙下，揔等粉身無地。從之至都，受戒而返，乃賜所住名禪慧寺。不久，市朝遷革，有常律師者欲往南岳，遇成同宿，夜中投蝨於地，而密知之。及明告別，成曰：昨夜一檀越被凍困苦。常漸之，永誡。
將終，語門人曰：急砌殿基，吾當講涅盤也。聞皆給手，恰竟，而智者王泉寺至，冥相符會，共談玄理。良久氣絕，以年月坐亡於禪眾禪師在道場。年七十三矣。湘東王宮內立碑，今見在城中。
釋法忍，江陵人。初投天皇寺出家。受具已後，受持法華、維摩。日常再遍。眾聚多諠，枯折由生，西往覆舟巖下頭陀，自靜觀理三十餘年，木食麻衣，破納而已。自得幽林，無求外護，升粒若盡，繼以水果，終不馳求。或一食七日，跏坐求志。曾於一夏費米三斗，必限自恣，猶盈五升。雖獨宿非入戒科，而儉約一隅別行。所止龕室纔容膝頭，伏夏嚴冬形不出戶，故寒不加絮，熱不減衣，安然守道無為而已。忽有一象無事至龕，經于數日，忍便現疾，於寺北窟右脅而終，春秋六十有七。衣缽塵朽，眾無預焉。評其估價，不至於十云。
釋僧實，俗姓程氏，咸陽靈武人也。幼懷雅亮，清卓不倫。嘗與諸僮共遊狡戲，或摘葉獻香，或聚砂成塔，鄉閭敬焉，知將能信奉之漸也。親眷愛結，不許出家，喻以極言，久而方遂。年二十六乃得剃落。有道原法師擅名魏代，實乃歸焉。隋見孝文，便蒙降禮。
大和末，從京至洛，因遇勒那三藏授以禪法。每處皇宮，諮問禪祕，那奇之曰：自道流東夏，味靜乃斯人乎。於是尋師問道，備經循涉。雖三學通覽，偏以九次調心，故得定水清澄，禪林榮蔚。性少人事，退跡為功。所以高蓋駟馬未曾流目，清流林竹顧便忘返。加又口繞黑子，欹若升形；目有重瞳，光明外射；腋懷鳳卵，七處俱平。奇相超倫，有聲京洛。兼又道契生知，化通關壤，聽業未廣而無問不明。能勤整四儀，靜修三法。可憲彰於風俗，足師表於天人。周太祖文皇以魏大統中下詔曰：師目麗重瞳偏同虞舜；背隆傴僂，分似周公。德宇純懿，軌量難摸。可昭玄三藏，言為世寶。篤志任持，故有法相之宜興，俗務之宜廢。發談奏議，事無不行。至保定年，太祖又曰：師才深德大，宜庇道俗以隆禮典。乃窮致祈請為國三藏。實當仁不，讓默而受之。是使棟梁斯在，儀形攸寄。
周氏有國，重仰玄風，禮異前朝，受於歸戒。逮太祖平梁荊後，益州大德五十餘人各懷經部，送像至京，以真諦妙宗條以問實。既而慧心潛運，南北疏通，即為披決，洞出情外，並神而服之。於是陶化京華，久而逾盛。忽一旦告僧曰：急備香火修理法事，誦觀世音以救江南某寺堂崩厄也。當爾之時，揚都講堂正論法集，數百道俗充滿其中，聞西北異香及空中妓樂，合堂驚出，同共聞聽。堂欻摧壞，大眾無損。奏聞梁主，乃移以問周，果知實祐，大送珍寶，賜遺相續。而實但取三衣什物而已，餘隨散之。由爾名振二國，事參至聖。
以保定三年七月十八日卒於大追遠寺。春秋八十有八。朝野驚嗟，人天變色。帝哀慟泣之，有敕圖寫形像仍置大福田寺。即以其日窆於東郊門外滕公酈食其塚南。碑石尚存。弟子曇相等傳燈不窮，彌隆華實。以業有從，爰於墓所立寺，還名福田，用崇冥福。并建碑于寺野二所，大中興寺釋道安及義城公庾信製文，今在菀內。
釋僧瑋，姓潘，汝南平轝人也。器量沉深，風神詳雅。十三出家，仍服以弊衣，資以菜食，致使口腹之累漸以石帆水松，寒暑之資稍以荷衣蕙帶，故得結操貞於玉石，清風拂於烟霞。
初誦金光明經，進受具後下揚都，於帝釋寺聽曇瑗律師講十誦。淹于五載齋鏡持犯，仍入聶山拪霞寺從鳳禪師所學觀息想。味此情空，究撿因緣，乘持念慧，頻蒙印指，傳芳暢業。遠承申息之國，山名霧露，巖洞幽深，川香水美，遂命擑西浮，銷聲林藪，終焉之志結此山焉。聲問光徹，被于周壤。天子遵賢待德下車問道，召至京師，親奉清誨，乃勑公卿近臣、妃后、外戚。咸受十善，因奉三歸。
天和五年，以葬母東歸，勑使為安州三藏，綏理四眾備盡六和。在任之日，經始壽山、梵雲二寺，南望楚水，東指隋城，度軌程功，輪奐成美。僧瑋德播江淮，帝王隆重，爰有別勑王城之內起天寶寺用以居之。既被徵召，身範僧倫，納衣壞味，任報資給，靜緣潔操，齊志林朝。
以建德二年九月十日遘疾，少時終於所住，春秋六十有一。門人慟感，士女驚奔。即以三年二月歸葬於安陸之山。僧瑋容止恭莊，威儀整勑，遊之者肅然清規，見之者自生敬仰。新野庾信載奉芳塵，勒碑現集。
釋曇相，姓梁氏，雍州藍田人。與僧實同房，素非師保，而敦敬之，重禮逾和上。相聰敏易悟，目覽七行；禪誦為心，周給成務，而慈悲誘接，偏所留心。因有行往，見人弋繳網羅禽獸窮困者，必以身代贖，得脫方捨。其仁濟之誠出于天性。實每美云：曇相福德人，我不及也。斯見禮如此。實嘗夜詣相房，恆預設座擬之，相對無言，自陳道合，私有聽者，了無音問。常以為軌，乃經積載。有時大癘撗流，或旱澇凶險，人來問者，相皆略提綱目，教其治斷，至時必有神效，人並異之。或問：李順興強練何人耶？相曰：順興胎龍多慾，強練遊行俗仙，助佛揚化耳。其幽記之明諒不可測也。住大福田寺，京華七眾師仰如神。以周季末曆，正法頹毀，潛隱山中。開皇之初，率先出俗。二年四月八日卒於渭陰故都，圖像傳焉，今在京師禪林寺。其承緒禪學、遺囑慧端具見別傳。
釋道正，滄州渤海人。稟質高亮，言志清遠。居無常處，學非師授。樂習禪行，宗蘭若法。無問冬夏，拪息深林，乞食於村。餘惟常坐，繫想繩床，下帳獨靜。道俗參訊，略示綱猷，令其住心緣向所授，故使四遠造者各務靜緣，眾聚雖多而外無囂撓。正任性行藏，都無名貫，經論講會莫不登踐。皆聽其深隱，略其繁長。周流兩河，言議超邈，偏以成實知名幽冀。
時有隸公貫者，引正住寺為上簿書，而志駭風雲，曾無顧眄，還返林薄，嗣業相尋。綜述憲法，流之於世，名為六行。凡聖修法也。包舉一化，融接萬衢。初曰凡夫罪行，二曰。凡夫福行，三、小乘人行，四、小菩薩行。五、大菩薩行。六、佛果證行。都合六部，極略一卷，廣二十卷，前半序分，後半行體；言非文質，字爽詞費。開皇七年，齎來謁帝，意以東夏釋種多沉名教，歸宗罕附，流滯忘返。普欲捨筌撿理，抱一知，守道行禪，通濟神爽。具狀奏聞。左僕射高穎素承道訓，乃於禪林寺大集名德，述上所奏。時坐中有僧曰：帝京無人，豈使海隅傳法？正聞，對曰：本意伸明邪正，不欲簡定中邊。夫道在通方，固須略於祖述。眾無以抗也。而其著詞言行，眾又不願遵之，於是僧徒無為而散，正知澆季之難化也。遂以行法並留京輦方禪師處，即返東川，不悉終所。今驪山諸眾多承厥緒，繫業傳云。
釋曇詢，楊氏，弘農華陰人，後遷宅于河東郡焉。弱年樂道，久滯樊籠。年二十二方捨俗事，遠訪巖隱。遊至白鹿山北霖落泉寺，逢曇准禪師而蒙剃髮。又經一載進受具戒，謹攝自修，宗稟心學，而專志決烈，同侶先之，圓備戒律，又誦法華。初夏既登，還師定業。承僧稠據于蒼谷，遂往問津。稠亦定山郢匠，前傳所敘。詢以聲光所被，遙相揖敬。住既異林，精融理極。思展言造，每因致隔。但為路罕人蹤罡饒野獸。拪幽既久，性不狎塵，來往質疑未由樵逕，直望蒼谷以為行表。荊棘砂礫，披跨不難；巖壑幽阻，攀緣登陟。志存正觀也，故不以邪道自通。又以旁垂利道，由曲前而通滯。吾今摽指雖艱，必直進以程業。用斯微意，隨境附心，不亦善乎？每云：與其失道而幸通，寧合道不幸而窮耳。故履踐重阻，不難塗窮。
後經三夏，移住鹿土谷修禪。屬枯泉重出，䴥麋遶院，故得美水，馴獸日濟道鄰。從學之徒相慶茲瑞。時因請法暫往雲門，值徑陰霧昏，便成失道，賴山神示路，方會本途。此乃化感幽冥，神明翊衛。時有盜者來竊蔬菜，將欲出園，乃為群蜂所螫。詢聞來救，慈心將治，得全餘命。嘗有趙人遠至，殷勤致禮陳云：因病死蘇，故蒙恩澤。往見閻王詰問，罪當就獄，賴有曇詢禪師來為請命，王因放免。生來未委，訪尋方究。又山行值二虎相鬥，累時不歇，詢乃執錫分之。以身為翳，語云：同居林藪，計無大乖。幸各分路。虎低頭受命，便飲氣而散。屢逢熊虎交諍，事略同此。而或廓居榛梗，唯詢一蹤入鳥不亂，獸見如偶。斯又陰德感物，顯用成仁，何以嘉焉？每入禪定，七日為期，白虎入房，仍為窟宅。獨處靜院，不出十年。自有禪蹤，斯人罕擬。自爾化流河朔，盛闡禪門，杖策裹糧，鱗歸霧結。隋文重其德音，致誠虔敬，勑儀同三司元壽親送璽書，兼以香供。
以開皇末年，風疾忽增，卒於栢尖山寺春秋八十五，五十夏矣。初遘疾彌留，忽有神光照燭，香風拂扇。又感異鳥，白頸赤身，遶院空飛，聲唳哀切。氣至大漸，鳥住堂基，自然狎附，不畏人物。或在房門，至于臥席，悲叫逾甚，血沸眼中。既爾往化，鳥便飛出外空旋轉，奄然翔逝。又感猛虎遶院，悲吼兩宵，雲昏三日，天地結慘。又加山崩石墜，林摧澗塞，驚發人畜，拪遑失據。其哀感靈祥未可殫記。後以武德五年十二月，弟子靜林、道、慧方等乃闍毗餘質，建塔立碑，沙門明則為文。。
釋法充，姓畢氏，九江人。常誦法華，並讀大品。其遍難紀。兼繕造寺宇，情在住持。末住廬山半頂化城寺修定，自非僧事，未嘗妄履。每勸僧眾無以女人入寺。上損佛化，下墜俗謠。然世以基業事重，有不從者，充歎曰：生不值佛已是罪緣，正教不行，義須早死，何慮方土不奉戒乎？遂於此山香爐峰上自投而下，誓粉身骨用生淨土。便於中虛，頭忽倒上，冉冉而下，處于深谷，不損一毛。寺眾初不知也。後有人上峰頂路，望下千有餘仞聞人語聲，就而尋之乃是充也。身命猶存口誦如故。迎還至寺。僧感其死諫，為斷女人。經于六年方乃卒世。時屬隆暑而屍不臭爛，香如爛瓜。即隋開皇之末年矣。
釋信行，姓王氏，魏郡人。其母久而無子，就佛祇誠，夢神擎兒告云：我今持以相與。寤已，覺異常日，因即有娠。及行之生也，性殊恆准。至年四歲，路見牛車沒泥牽引，因悲泣不止，要轉乃離。或值犢母分離，或有侵欺之事，生知平分不憙愛憎。八歲既臨，摽據清敏，懁慧奇拔。嘗有書生問曰：爾今何姓？外家何姓？答曰：此王彼孫。生因調曰：何不氏飯乃姓孫？行應聲曰：飯能除飢不除渴，孫能飢渴兩相除。故氏孫而非飯也。其隨機譎對皆此之類。及履道弘謶，識悟倫通。博涉經論，情理遐舉。以時勘教，以病驗人。蘊獨見之明，顯高蹈之跡。先舊解義，翻對不同。未全聲聞，兼揚菩薩。而履涉言教，附行為功。且如據佛之宗，敬無過習，由見起慢怠，即懷厭離，便為邊地下賤之因。今雖聞真告，心無奉敬，自知藥輕病重，理加勤苦，竭力治之。所以隨遠近處，凡有影塔，皆周行禮拜，遶旋翹仰，因為來世敬佛之習。用斯一行，通例餘業。其克覈詳據率如此也。
後於相州法藏寺捨具足戒，親執勞役，供諸悲敬，禮通道俗。單衣節食，挺出時倫，冬夏所擬，偏過恆習，故四遠英達者皆造門而詰問之。行隨事直陳，曾無曲指，諸聞信者莫不頂受其言，通捨章疏，從其化及，稟為父師之禮也。未拘之以法歲。
開皇之初，被召入京，僕射高穎邀延住真寂寺立院處之。乃撰對根起行三階集錄及山東所制眾事諸法。合四十餘卷，援引文據，類敘顯然。前後望風，翕成其聚。又於京師置寺五所，即化度、光明、慈門、慧日、弘善等是也。自爾餘寺贊承其度焉。莫不六時禮旋，乞食為業，虔慕潔誠如不及也。
末病甚，勉力佛堂，日別觀像。氣漸衰弱，請像入房。臥視至卒，春秋五十有四。即十四年正月四日也。其月七日於化度寺送屍終南山鵄鳴之塠。道俗號泣，聲動京邑。捨身收骨，兩耳通焉，樹塔立碑在于山足，有居士逸民河東裴玄證製文。證本出家住於化度，信行至止，固又師之，凡所著述皆委證筆。未從俗服，尚絕驕豪。自結徒侶，更立科網，返道之賓同所擊贊。生自製碑具陳己德，死方鐫勒樹于塔所。。初信行勃興異跡，時成致譏，通論所詳，未須甄別。但奉行尅峭，偏薄不倫，至於佛宗亦萬衢之一術耳。所著集記並引正文，然其表題立名無定准的，雖曰：對根起行，幽隱指體，摽搒語事潛淪。來哲儻詳，幸知有據。開皇末歲，勑斷不行，想同箴勗之也。別有本傳流世，見費節三寶錄。
釋慧意，姓李，臨原人。聽大乘經論，專習定行。宇文廢法，南投於梁，與仙城山慧命同師尋討心要。後住景空，於聰師舊堂綜業常住，不事燈燭，晝夜常明。有鄉人德廣郡守柳靜殊不信法，乃請意於宅，別立禪室，百日行道。靜、息抑、稟等四人每夜潛往，舉家同見禪室大明，意坐卓然，方生信向，鄉邑道俗率受歸戒。開皇初卒。將逝，謂弟子慧興曰：今日有多客來，可多辦齋食。及中，意果端坐而化。
時襄陽開皇有法永禪師者，南鄉人，梁明帝常供養。預知運絕，苦辭還襄。欲終，七日七夜，聞音樂異香滿寺，因而坐終。送傘蓋山上露坐，有同寺全律師。臨永屍曰：願留神相待至七日滿。至期，全亡，送屍永側。永屍颯然摧變。
時岑闍梨者，姓楊，臨原人。於寺西傘蓋山南泉立誦經堂，常誦金光明。感四天王來聽，後讀藏經皆不忘，計誦三千餘卷。服布乞食，缽中之餘飼房內鼠百餘頭，皆馴擾，爭來就人。鼠有病者，岑以手摩捋之。而不拘事捡，或揭坩酒食，或群小同戲，呵叱僧侶，或誦經書歌詠，逆述來事。晝則散亂，夜則禮誦禪思。與同眾沙門智曉交顧招集禪徒，自行化裕，供給定學。自知終日，急喚拔禪師付囑，上佛殿禮辭遍寺眾僧，咸乞歡喜。於禪居寺大齋將散，謂岑曰：往兜率天聽般若去。岑曰：弟前去，我七日即來。其夜三更坐亡。至四更，識神往遍學寺，寺相去十里。至汰法師床前，明如晝，云：曉欲遠逝，故來相別不得久住。汰送出三重門外，別訖，來入房中踞床，忽然還暗，呼弟子問云：聞師與人語聲。取火通照三門並閉，方悟曉之神力出入無間。即遣往問，果云已逝。岑後七日無何坐終，其二體骨全成無縫。
又有昊、純等禪師多有靈異，相從坐化，略不敘之。
釋慧命，姓郭，太原晉陽人，晉徵士郭琦之後也。以梁大通五年辛亥之歲生于湘州長沙郡。天挺英姿，秀拔群表。雖居綺年人多傾異。覺夢之際，光觸其身，明悟條序，深有殊致。時湘部名僧相謂曰：珍闍梨位地難測。然入如來室者，即慧命矣。故自結髮，日新開裕。
八歲能詩書，體貌凝遠，識者知非常器。然而銳精聽習，妙入深義，故使理超文外，照出機前。智不驚愚，貞無絕俗。道親物疏，州閭贊重。年十五，誦法華經兩旬有半，一部都了。尋事剃落，學無常師，專行方等，普賢等懺，討據華嚴以致明道。行自襄沔，聞恩光、先路二大禪師千里來儀，投心者眾，乃往從之。後遊仙城山，即古松仙之本地也。先有道士孟壽者，幽栖積歲，祈心返正，必果所願，捨所居館充建寺塔。及命未至山夕，壽忽恍焉如夢，大見神祇嚴衛館側。至覺，驚喜登巖悵望，遂睹梵旅盈林，乃命至也。趨而禮謁，即捨所住為善光寺焉。供事駢羅，眾侶咸會。
晚於州治講維摩經。大乘駕御之津，入道乘玄之跡，禪智所指，罔弗倒戈，既滿九旬，便辭四部，衣缽隨從，還返故林。有法音禪師者，同郡祁人，本姓王氏，不言知已，兩遂得朋，同就長沙果願寺能禪師修學心定。未結數旬，法門開發，諮質遲疑，乃惟反啟。懼失正理，通訪德人，故首自江南，終于河北，遇思，邈兩師方祛所滯。後俱還仙城，僅得五稔，預知亡日，乃攜音手於松林相顧笑曰：即斯兩處便可終焉。侍者初聞未之悟也。不盈旬望，同時遇疾。命以周天和三年十一月五日，精爽不謬，正坐跏趺，面西念佛，咸睹佛來，合掌而卒。同眾有夢天人下地，幢幡照日，又聞房宇唱善哉者，奇香異樂，聞熏非一。音以其月十七日亦坐本處，所現瑞相頗亦同倫，然命、音兩賢。俱年三十有八矣。即於樹下搆甓成墳，有弟子清信士鄭子文立碑于寺。門人慧朗祖傳命業，不墜禪風，化行安沔，道明隨世。
初命與慧思定業是同，贊激衡楚，詞采高掞，命寔過之。深味禪心，慧聲遐被。著大品義章、融心論、還原鏡、行路難、詳玄賦，通述佛理，識者咸誦。文或隱逸，未喻於時，有注解者，世宗為貴。
自居山舍，學徒騰聚，名溢南北。有菩薩戒弟子濟北戴逵，學聲早被，名高列國，乃貽書於命曰：竊以渭清涇濁，共混朝宗之源；松長箭短，同秉堅貞之質。幸預含靈五常，理宜範圍三教，是以闕里儒童闡禮經於洙濟，苦縣迦葉遷妙道於流沙。雖牢籠二儀，蓋限茲一世。豈如興法輪於鹿苑，蕩妄想於鷲山？半滿既陳，權實斯顯。誠教有淺深，人無內外。禪師德聲遠振，行高物表。攝受四依，因牧羊而成誦；負笈千里，歷龍宮而包括。故能內貫九部，搜雪山之祕藏；外該七略，探壁水之典墳。支遁天台之銘，竺真羅浮之記，曇賦七嶺，汰詠三河，寶師妙析莊生，璩公著論表集，若吞雲夢，如指諸掌。加以妙持淨戒，如護明珠；善執律儀，譬臨玄鏡。稟羅云之密行，種賓頭之福田。撫挹定水，便登覺觀；高蔭禪支，將逾喜捨。是以不遠瀟湘，來儀沔陸。植杖龍泉乃為精舍，迴車馬首即創伽藍。鑿嶺安龕，詎假聚砂成塔？因山構苑，無勞布金買地。開士雲會，袂似華陰；法侶朋衝，眾齊禝下。禪室晨興，時芳杜若；支提暮啟，暫入桃源。香山梵響，將阮嘯而相發，日殿妙音，與孫琴而高韻。紫蓋貞松仍撝上辯，洪崖神井即鎣高心。故以才堪買山，德邁同輦；崇峰景行，牆仞懸絕。弟子業風鼓慮，欲海沉形。洎渚宮淪覆，將歷二紀，晝倦坐馳，夜悲愕夢。未能忘懷彼我，歸軫一乘；遣蕩胸衿，朗開三達。既念鼠藤，彌傷鳥繫。昔在志學，家傳賜書，五禮優柔，三玄饜飫。頗絕韋編，構述餘緒。爰登弱冠，捃摭百家，及乎從仕，留連文翰。雖未能探龍門而梯會稽，賦鷦鷯而詠鸚鵡，若求其一分，亦髣髴古人。但深悟聚泡，情悲交臂，常欲蟬蛻俗解，貪味真如。一日鄖城許修隗館屈膝，情欣係襪，遇同進履。未盡開衿，遽嗟飄忽。尋拂衣世網，脫屣牽絲，滄浪濯纓，漢陰抱甕。行餐九轉，用遣幽憂。漸悟三空，將登苦忍。仙梁觀玉不廢從師，深澗折桃無妨請益。所希彌天勝氣，乍酬鑿齒；雁門高論，時答嘉賓。冬暖如春，願珍清軌。室邇人遐，彌軫襟帶。餘辭淺簡，望無金玉幽林。
沙門釋慧命酬書濟北戴先生：夫一真常湛，徼妙於是同玄；萬聖乘機，違順以之殊跡。是以西關明道，東野談仁。彫朴改工，有無異軫。今若括此二門，原茲兩教，豈不歸宗三轉，會入五乘；藉淺之深，資權顯實？斯若池分四水，始則殊名；海控八河，終無別味。檀越幼挺奇才，夙懷茂緒；華辭卓世，雅致參玄；智涉五明，學兼三教益矣,能忘蹈顏生之逸軌,損之為道,慕李氏之玄蹤。雖復六經該廣,百家繁富，聖賢異准，儒墨分流，或事曠而文殷，或言高而旨遠，莫不納如瓶受，說似河傾。明鏡匪疲，洪鍾任扣。子建挹以奇文，長卿恧其高趣。故雖秦，楚分墟，周，梁改俗。白眉青蓋，龜玉之價弗渝；栖鳳臥龍；魚水之交莫異。加以識鎣苦空，志排塵俗，形雖廊廟，器乃江湖。是以屬歎牽絲，興言世網；辭同應陸，調合張嚴。嗟失火之遽傳，愍清波之速逝。方應濯足從道，洗耳辭榮；九轉充虛，四扇排疾；然後尋八正以味一真，解十纏而遣三患。斯之德也，寧不至哉？貧道識鏡難清，心塵易擁；定慚花水，戒非草繫。才侔撤燭，學謝傳燈。內有愧於德充，外無狎於人世。是以淹滯一丘，寓形蓬柳；端居千仞，託志筠松。測四序於風霜，候二旬於眺魄。至乃夜聞山鳥，仍代九成；晝視遊魚，聊追二子。蓽戶弊衿既在原非病，朱門結駟亦於我如雲。所歎藤鼠易侵，樹猿難靜。勞想鷲頭，倦思雞足。至於林凋秋葉曾無獨覺之明；谷響春鶯，終切寡聞之歎。忽承來問，曲見光譽。幽氣若蘭，清音如玉。誠復溢目致懽，而實撫膺多愧。雖識謝天池，未辯北溟之說；而事同泥井，慚聞東海之談。所冀伊人於焉好我，黃石匪遙，結期明旦；白駒可縶，用永今朝。善敬清猷，時因素札，言不洗意。，報此何伸？
時或以逵即晉代譙國戴逵，今考挍行事，非也。晉書云：大元十二年，徵隱士戴逵，不久尋卒。至梁大通三年，經一百四十三載，命公方生，計不相見，又非濟北明矣。
時又有沙門慧曉，厥姓傅氏，亦以禪績獻公，文才亞於慧命。北遊齊壤，居止靈巖，數十年間，幽閑精業，眾初不異之也。及鄉民有任山荐令者，曉去鄉歲久，思問親親，行至縣門，使人通令。令正對客，未許進之；踟躕之間，又催通引，客猶未散，令且更延。曉悟曰：非令之為進退，乃吾之愛憎耳。豈鄉壤之可懷耶？命省事取紙援筆，而裁釋子賦。紙盡辭窮，告曰：若令問覓，可以此文示之。吾其去矣。於是潛遁。故賦云：咄哉失念！欻爾還覺。是也。及後追靈巖，窮討不見，出賦示僧，方知曉之才也。於是人藏一本，用祛鄙吝。曉後尋諸名岳，養素栖心；時復流目人世，而還晦形幽阜，卒不測其所終。
釋慧思，俗姓李氏，武津人也。少以弘恕慈育知名，閭里稱言，頌逸恆問。嘗夢梵僧勸令出俗，駭悟斯瑞，辭親入道。所投之寺非是練若，數感神僧訓令齋戒，奉持守素，梵行清慎。及稟具足，道志彌隆，迥栖幽靜常坐綜業。日惟一食，不受別供。周旋迎送都皆杜絕。誦法華等經三十餘卷，數年之間，千遍便滿。所止菴舍野人所焚，遂顯厲疾。求誠乞懺，仍即許焉。既受草室，持經如故，其人不久所患平復。又夢梵僧數百，形服瑰異，上坐命曰：汝先受戒，律儀非勝，安能開發於正道也？既遇清眾，宜更翻壇祈請師僧三十二人，加羯磨法，具足成就。後忽驚寤，方知夢受。自斯已後，勤務更深，剋念翹專，無棄昏曉；坐誦相尋，用為恆業。由此苦行，得見三生所行道事。又夢彌勒，彌陀說法開悟，故造二像並同供養。又夢隨從彌勒，與諸眷屬同會龍華。心自惟曰：我於釋迦末法受持法華，今值慈尊，感傷悲泣，豁然覺悟。轉復精進，靈瑞重沓，瓶水常滿，供事嚴備，若有天童侍衛之者。因讀妙勝定經。歎禪功德，便爾發心修尋定友。時禪師慧文聚徒數百，眾法清肅，道俗高尚，乃往歸依，從受正法。性樂苦節，營僧為業。冬夏供養，不憚勞苦。晝夜攝心，理事籌度。訖此兩時，未有所證，又於來夏束身長坐，繫念在前。始三七日，發少靜觀，見一生來善惡業相，因此驚嗟，倍復勇猛，遂動八觸，發本初禪。自此禪障忽起，四肢緩弱，不勝行步，身不隨心，即自觀察：我今病者，皆從業生。業由心起，本無外境。反見心源，業非可得。身如雲影，相有體空。如是觀已，顛倒想滅，心性清淨，所苦消除。又發空定，心境廓然。夏竟受歲，慨無所獲，自傷昏沈，生為空過，深懷慚愧，放身倚壁；背未至間，霍爾開悟。法華三昧，大乘法門一念明達。
十六特勝，背捨除入，便自通徹，不由他悟。後往鑒，最等師述己所證，皆蒙隨喜。研練逾久，前觀轉增。名行遠聞，四方欽德。學徒日盛，機悟寔繁，乃以大小乘中定慧等法敷揚引喻，用攝自他。眾雜精麤，是非由起。怨嫉鴆毒，毒所不傷：異道興謀，謀不為害。乃顧徒屬曰：大聖在世不免流言，況吾無德，豈逃此責？責是宿作，時來須受，此私事也。然我佛法不久應滅，當往何方以避此難？時冥空有聲曰：若欲修定，可往武當南岳。此入道山也。以齊武平之初。背此嵩陽，領徒南逝，高騖前賢，以希栖隱。	
初至光州，值梁孝元傾覆國亂，前路梗塞，權止大蘇山。數年之間，歸從如市。其地陳，齊邊境，兵刃所衝，佛法云崩，五眾離潰。其中英挺者皆輕其生，重其法。忽夕死慶朝聞，相從跨險而到者，填聚山林。思供以事資，誨以理味，又以道俗福施造金字般若二十七卷，金字法華，琉璃寶函，莊嚴炫曜，功德傑異，大發眾心。又請講二經，即而敘構，隨文造盡，莫非幽賾。後命學士江陵智顗代講金經，至一心具萬行處，顗有疑焉。思為釋曰：汝向所疑，此乃大品次第意耳。未是法華圓頓旨也。吾昔夏中苦節思此，後夜一念頓發諸法。吾既身證，不勞致疑。顗即諮受法華行法，三七境界難卒載敘。又諮師位即是十地，思曰：非也。吾是十信鐵輪位耳。時以事驗，解行高明，根識清淨，相同初依，能知密藏。又如仁王十善發心，長別苦海。然其謙退言難見實，故本跡叵詳。
後在大蘇，弊於烽警，山侶栖遑，不安其地，又將四十餘僧經趣南岳。即陳光大年六月二十二日也。既至告曰：吾寄此山正當十載，過此已後，必事遠遊。又曰：吾前世時曾履此處。巡至衡陽，值一佳所，林泉竦淨，見者悅心，思曰：此古寺也，吾昔曾住。依言掘之，果獲之房殿基墌，僧用器皿。又往巖下：吾此坐禪，賊斬吾首，由此命終。有全身也。僉共尋覓，乃得枯骸一聚。又下細尋，便獲髏骨。思得而頂之，為起勝塔，報昔恩也。故其往往傳事驗如合契，其類非一。
自陳世心學莫不歸宗，大乘經論鎮長講悟。故使山門告集，日積高名，致有異道懷嫉，密告陳主，誣思北僧，受齊國募，掘破南岳。敕使至山，見兩虎咆憤，驚駭而退。數日更進，乃有小蜂來螫思額。尋有大蜂喫殺小者，銜首思前，飛揚而去。陳主具聞，不以誡意。不久謀罔，一人暴死，二為猘狗嚙死，蜂相所徵於是驗矣。敕承靈應，乃迎下都止栖玄寺。
嘗往瓦官，遇雨不濕，履泥不污。僧正慧暠與諸學徒相逢於路，曰：此神異人如何至此？舉朝屬目，道俗傾仰。大都督吳明徹敬重之至，奉以犀枕。別將夏候孝威往寺禮觐，在道念言：吳儀同所奉枕者，如何可見？比至思所，將行致敬，便語威曰：欲見犀枕，可往視之。又於一日，忽有聲告：洒掃庭宇，聖人尋至。即如其語，須臾思到。威懷仰之，言於道俗，故貴賤皁素不敢延留，人船供給，送別江渚。思云：寄於南岳止十年耳。年滿當移。不識其旨。
及還山舍，每年陳主三信參勞，供填眾積，榮盛莫加。說法倍常，神異難測。或現形小大，或寂爾藏身，或異香奇色，祥瑞亂舉。臨將終時，從山頂下半山道場，大集門學，連日說法，苦切呵責，聞者寒心。告眾人曰：若有十人不惜身命，常修法華、般舟、念佛三昧方等懺悔，常坐苦行者，隨有所須，吾自供給，必相利益。如無此人，吾當遠去。苦行事難，竟無答者，因屏眾斂念，泯然命終。小僧雲辯見氣乃絕，號吼大叫，思便開目曰：汝是惡魔。我將欲去，眾聖畟然相迎極多，論受生處，何意驚動，妨亂吾耶？痴人出去。因更攝心諦坐至盡。咸聞異香滿於室內，頂暖身軟，顏色如常。即陳太建九年六月二十二日也。取驗十年，宛同符矣。春秋六十有四。
自江東佛法弘重義門，至於禪法，蓋蔑如也。而思慨斯南服，定慧雙開，晝談理義，夜便思擇，故所發言無非致遠，便驗因定發慧，此旨不虛。南北禪宗罕不承緒。然而身相挺特，能自勝持，不倚不斜，牛行象視。頂有肉髻，異相莊嚴，見者迴心，不覺傾伏。又善識人心，鑒照冥伏；訥於言過，方便誨引。行大慈悲，奉菩薩戒。至如繒纊皮革多由損生，故其徒屬服章率加以布，寒則艾納用犯風霜。自佛法東流幾六百載，惟斯南岳慈行可歸。余嘗參傳譯，屢睹梵經，討問所被法衣，至今都無蠶服。縱加受法，不示得成。故知若乞若得蠶綿作衣，准律結科，斬捨定矣。約情貪附，何由縱之？思所獨斷，高遵聖檢。凡所著作，口授成章，無所刪改。造四十二字門兩卷，無諍行門兩卷，釋論玄、隨自意、安樂行、次第禪要、三智觀門等五部各一卷，並行於世。
釋智顗，字德安，姓陳氏，潁川人也。有晉遷都，寓居荊州之華容焉。即梁散騎孟陽公起祖之第二子也。母徐氏夢香煙五采縈迴在懷，欲拂去之，聞人語曰：宿世因緣寄託王道。福德自至，何以去之？又夢吞白鼠。如是再三，怪而卜之，師曰：白龍之兆也。及誕育之夜，室內洞明。信宿之間，其光乃止。內外胥悅，盛陳鼎俎相慶，乃火滅湯冷，為事不成。忽有二僧扣門曰：善哉！兒德所熏，必出家矣。言訖而隱，賓客異焉。鄰室憶先靈瑞，呼為王道，兼用後相，復名光道，故小立二名字，參互稱之。眼有重瞳，二親藏掩，而人已知。兼以臥便合掌，坐必面西；年一紀來，口不妄噉，見像便禮，逢僧必敬。七歲，喜往伽藍，諸僧訝其情志，口授普門品初契，一遍即得。二親遏絕，不許更誦，而情懷惆悵，奄忽自然通餘文句，豈非夙植德本，業延于今？
志學之年，士梁承聖，屬元帝淪沒，北度硤州依乎舅氏。而俊朗通悟，儀止溫恭。尋討名師，冀依出有。年十有八，投湘州果願寺沙門法緒而出家焉。緒授以十戒，導以律儀，仍攝以北度，詣慧曠律師。地面橫經具蒙指誨，因潛大賢山，誦法華經及無量義、普賢觀等。二旬未淹，三部究竟，又詣光州大蘇山慧思禪師受業心觀。思又從道於就師，就又受法於最師。此三人者，皆不測其位也。思每歎曰：昔在靈山同聽法華，宿緣所追，今復來矣。即示普賢道場，為說四安樂行。顗乃於此山行法華三昧，始經三夕，誦至藥王品，心緣苦行，至是真精進句，解悟便發。見共思師處靈鷲山七寶淨土聽佛說法，故思云：非爾弗感，非我莫識，此法華三昧前方便也。又入熙州白砂山如前入觀。於經有疑，輒見思來，冥為披釋。爾後常令代講，聞者伏之。惟於三三昧，三觀智用以諮審，自餘並任裁解，曾不留意。思躬執如意，在坐觀聽，語學徒曰：此吾之義兒。恨其定力少耳。於是師資改觀，名聞遐邇。
及學成往辭，思曰：汝於陳國有緣，往必利益。思既遊南岳，顗便詣金陵，與法喜等三十餘人在瓦官寺創弘禪法。僕射徐陵，尚書毛喜等明時貴望，學統釋儒，並稟禪慧，俱傳香法，欣重頂戴，時所榮仰。長干寺大德智辯延入宋熙，天宮寺僧晃請居佛窟，斯由道弘行感，故為時彥齊迎。顗任機便動，即而開悟。白馬警韶，奉誠智文，禪眾慧命及梁代宿德大忍法師等，一代高流，江表聲望，皆捨其先講，欲啟禪門，率其學徒問津取濟。禹穴慧榮住莊嚴寺，道跨吳會，世稱義窟，辯號懸流；聞顗講法，故來設問。數關徵覈，莫非深隱。輕誕自矜，揚眉舞扇，扇便墮地。顗應對事理，渙然清遣榮曰：禪定之力不可難也。時沙門法歲撫榮背曰：從來義龍，今成伏鹿。扇既墮地，何以遮羞？榮曰：輕敵失勢，未可欺也。綿歷八周，講智度論肅諸來學。次說禪門，用清心海。
語默之際，每思林澤，乃夢巖崖萬重，雲日半垂，其側滄海無畔，泓澄在于其下。又見一僧搖手申臂至于岥麓，挽顗上山云云。顗以夢中所見通告門人，咸曰：此乃會稽之天台山也。聖賢之所託矣。昔僧光，道猷，法蘭，曇密，晉宋英達無不栖焉。因與慧辯等二十餘人挾道南征，隱淪斯岳。先有青州僧定光。久居此山，積四十載，定慧兼習，蓋神人也。顗未至二年，預告山民曰：有大善知識當來相就。宜種豆造醬，編蒲為席，更起屋舍，用以待之。會陳始興王出鎮洞庭，公卿餞送，迴車瓦官與顗談論。幽極既唱，貴位傾心，捨散山積，虔拜殷重，因歎曰：吾昨夢逢強盜，今乃表諸軟賊。毛繩截骨，則憶曳尾泥中。仍遣謝門人曰：吾聞闇射則應於弦，何以知之？無明是暗也，脣舌是弓也。心慮如弦，音聲如箭，長夜虛發，無所覺知。又法門如鏡，方圓任象。初瓦官寺四十人坐，半入法門；今者二百坐禪，十人得法。爾後歸宗轉倍，而據法無幾，斯何故耶？亦可知矣。吾自行化導，可各隨所安。當從吾志也。即往天台。既達彼山，與光相見，即陳賞要，。光曰：大善知識！憶吾早年山上搖手相喚不乎？顗驚異焉，知通夢之有在也。
時以陳太建七年秋九月矣。又聞鍾聲滿谷，眾咸怪異，光曰：鍾是召集有緣，爾得住也。顗乃卜居勝地是光所住之北，佛壟山南，螺溪之源處。既閑敞易得尋真，地平泉清，徘徊止宿。俄見三人皂帽絳衣，執疏請云：可於此行道。於是聿創草菴，樹以松果。數年之間，造展相從，復成衢會。光曰：且隨宜安堵。至國清時，三方總一，當有貴人為禪師立寺，堂宇滿山矣。時莫測其言也。顗後於寺北華頂峰獨靜頭陀，大風拔木，雷霆震吼；魑魅千群，一形百狀，吐火聲叫，駭異難陳。乃抑心安忍，湛然自失。又患身心煩痛，如被火燒。又見亡沒二親枕顗膝上，陳苦求哀。顗又依止法忍，不動如山，故使強軟兩緣所感便滅。忽致西域神僧告曰：制敵勝怨乃可為勇。。陳宣帝下詔曰：禪師佛法雄傑，時匠所宗。訓兼道俗，國之望也。宜割始豐縣調以充眾費，蠲兩戶民用供薪水。
天台山縣名為安樂，令陳郡袁子雄崇信正法，每夏常講淨名。忽見三道寶階從空而降，有數十梵僧乘階而下，入堂禮拜，手擎香爐，遶顗三匝，久之乃滅。雄及大眾同見。驚歎山喧。其行達靈感皆如此也。永陽王伯智出撫吳興，與其眷屬就山請戒，又建七夜方等懺法。王晝則理治，夜便習觀。顗謂門人智越：吾欲勸王更修福攘禍可乎？越對云：府僚無舊，必應寒熱。顗曰：息世譏嫌亦復為善。俄而王因出獵，墮馬將絕，時乃悟意，躬自率眾作觀音懺法。不久，王覺小醒，憑几而坐，見梵僧一人擎爐直進，問王所苦。王流汗無答，乃遶王一匝，坦然痛止。仍躬著願文曰：仰惟天台闍梨德侔安遠，道邁光猷。遐邇傾渴，振錫雲聚。紹像法之墜緒以救昏蒙，顯慧日之重光用拯澆俗。加以遊浪法門，貫通禪苑，有為之結已離，無生之忍現前。弟子飄蕩業風，沈淪愛水。雖餐法喜，弗祛蒙蔽之心；徒仰禪悅，終懷散動之慮。日輪馳騖，義和之㘘不停；月鏡迴，恆娥之景難駐。有離有會，歎息何言？愛法敬法，潺湲無已。願生生世世值天台闍梨，恆修供養，如智積奉智勝如來，若藥王覲雷音正覺，安養兜率俱蕩一乘云云。其為天王信敬為此類也。
於即化移海岸，法政歐，閩，陳疑請道，日昇山席。陳帝意欲面禮，將申謁敬，顧問群臣：釋門誰為名勝？陳暄奏曰：瓦官禪師德邁風霜，禪鏡淵海。昔在京邑，群賢所宗。今高步天台，法雲東藹。願陛下詔之還都，使道俗咸荷。因降璽書，重沓徵入。顗以重法之務不賤其身，乃辭之。後為永陽苦諫，因又降敕，前後七使。並帝手疏。顗以道通惟人，王為法寄，遂出都焉。迎入太極殿之東堂，請講智論。有詔羊車童子列導於前，主書舍人翊從登陛，禮法一如國師瓘闍梨故事。陳主既降法筵，百僚盡敬，希聞未聞，奉法承道。因即下敕立禪眾於靈曜寺，學徒又結，望眾森然。頻降敕於太極殿講仁王經，天子親臨，僧正慧晅、僧都、慧曠、京師大德皆設巨難。顗接問承對，盛啟法門。晅執爐賀曰：國十餘齋，身當四講。分文析義，謂得其歸。今日出星收見，巧知陋矣。其為榮望未可加之，然則江表法會，由來諍競不足。及顗之御法即坐，肅穆有餘，遂使千支花錠，七夜恬耀。舉事驗心，顗之力也。
晚出住光曜，禪慧雙弘，動郭奔隨，傾意清耳。陳主於廣德殿下敕謝云：今以佛法仰委，亦願示諸不逮。于時檢括僧尼無貫者萬計，朝議云：策經落第者並合休道。顗表諫曰：調達誦六萬象經不免地獄，槃特誦一行偈獲羅漢果。篤論道也，豈關多誦？陳主大悅，即停搜簡。是則萬人出家，由顗一諫矣。
末為靈曜褊隘，更求閑靜，忽夢一人，翼從嚴正，自稱名云：余冠達也，請住三橋。顗曰：冠達，梁武法名，三橋豈非光宅耶。乃移居之。其年四月，陳主幸寺修行大施，又講仁王。帝於眾中起拜殷勤，儲后已下並崇戒範，故受其法文云：仰惟化導無方，隨機濟物。衛護國王，汲引天人。照燭光輝，託跡師友。比丘入夢，符契之象久彰；和上來儀，高座之德斯炳。是以翹心十地，渴仰四依。大小二乘、內外兩教，尊師重道，由來尚矣。伏希俯提所請，世世結緣，遂其本願，日日增長。今奉請為菩薩戒師，便傳香在手，而瞼下垂淚。斯亦德動人主，屈幸從之。
及金陵敗覆，策杖荊湘，路次盆城，夢老僧曰：陶侃瑞象敬屈護持。於即往憩匡山，見遠圖繢。驗其靈也，宛如其夢。不久，潯陽反叛，寺宇焚燒，獨有茲山全無侵擾，信護象之力矣。
未剷跡雲峰，終焉其致。會大業在蕃，任總淮海，承風佩德，欽注相仍，欲遵一戒法，奉以為師，乃致書累請。顗初陳寡德，次讓名僧，後舉同學。三辭不免，乃求四願，其辭曰：一雖好學禪，行不稱法。年既西夕，薳守繩床。撫臆循心，假名而已。吹噓在彼，惡聞過實。願勿以禪法見期。二、生在邊表，長逢離亂，身闇庠序，口拙暄涼。方外虛玄久非其分，域間撙節無一可取。雖欲自慎，樸直忤人。願不責其規矩。三、徵欲傳燈以報法恩，若身當戒範，應重去就，去就若重，傳燈則闕；去就若輕，則來嫌誚。避嫌安身未若通法而命。願許其為法，勿嫌輕動。四、三十餘年，水石之間，因以成性。今王途既一，佛法再興，謬課庸虛，沐此恩化，內竭朽力，仰酬外護，若丘壑念起，願隨心飲啄，以卒殘年，許此四心，乃赴優旨。
晉王方希淨戒，如願唯諾，故躬制請戒文云：弟子基承積善，生在皇家。庭訓早趍，胎教夙漸。福履攸臻，妙機頃悟。恥崎嶇於小徑，希優遊於大乘。笑息止於化城，誓舟航於彼岸。開士萬行，戒善為先；菩薩十受，專持最上。喻宮室先基趾，徒架虛空終不能成。孔老釋門咸資鎔鑄，不有軌儀，孰將安仰？誠復能仁奉為和上。文殊冥作闍梨，而必藉人師顯傳聖授。自近之遠，感而遂通。波崙罄髓於無竭，善才亡身於法界。經有明文，非徒臆說。深信佛語，幸遵時導。禪師佛法龍象，戒珠圓淨，定水淵澄。因靜發慧，安無礙辯先物後己，謙挹成風。名稱遠聞，眾所知識。弟子所以虔誠遙注，命檝遠迎。每慮緣差，值諸留難。師亦既至，心路豁然。及披雲霧，即銷煩惱。今開皇十一年十一月二十三日，於揚州總管寺誠設千僧會，敬屈授菩薩戒，戒名為孝，亦名制止。方便智度，歸宗奉極。作大莊嚴，同如來慈普諸佛愛，等視四生猶如一子。云云。
即於內第躬傳戒香，授律儀法。告曰：大士為度，遠濟為宗，名實相符，義非輕約。今可法名為總持也。用攝相兼之道也。王頂受其旨教，曰：大師禪慧內融，導之法澤，輒奉名為智者。自是專師率誘，日進幽玄。所獲施物六十餘事，一時迴施悲敬兩田，願使福德增繁，用昌家國。便欲返故林。王仍固請，顗曰：先有明約，事無兩違。即拂衣而起。王不敢重邀，合掌尋送至于城門。顧曰：國鎮不輕，道務致隔。幸觀佛化，弘護在懷。王禮望目極，銜泣而返。便泝流上江，重尋匡嶺。結徒行道，頻感休徵。百越邊僧聞風至者累跡相造。又上渚宮鄉壤以答生地恩也。道俗延頸，老幼相攜。戒場講坐，眾將及萬，遂於當陽縣玉泉山立精舍，敕給寺額名為一音。其地昔惟荒嶮，神獸蛇暴；創寺之後，快無憂患。是春亢旱，百姓咸謂神怒。顗到泉源帥眾轉經，便感雲興雨霔，虛誣自滅。總管宜陽公王積到山禮拜，戰汗不安，出曰：積屢經軍陣，臨危更勇，未嘗怖懼頓如今日。
其年，晉王又遺手疏請還，辭云：弟子多幸，謬稟師資。無量劫來，悉憑開悟。色心無作，昔年虔受。身雖疏漏，心護明珠。定水禪支，屏散歸靜。荷國鎮蕃，為臣為子。豈寂四緣能入三昧？電光斷結，其類甚多；慧解脫人，厥朋不少，即日欲伏膺智斷，率先名教，永汎法流，兼用治國。未知底滯可開化不？師嚴導尊可降意不？宿世根淺可發萌不？菩薩應機可逗時不？書云：民生在三，事之如一。況覃釋典而不從師。今之慊言備瀝素款，成就事重，請棄飾詞。
顗答書云：謬承人乏，擬跡師資。顧此庸微，以非時許。況隆今命，彌匪克當。徒欲沈吟，必乖深寄。王重請云：學貴承師，事推物論。歷求法界，厝心有在。仰惟久殖善根，非一生得。初乃由學，俄逢聖境。南岳記莂說法第一，無以仰過。照禪師來，具述此事，于時心喜以域寸誠。智者昔入陳朝，彼國明試，瓦官大集，眾論鋒起。榮公強口，先被折角。兩瓊繼軌，纔獲交綏。忍師讚歎，嗟唱希有。弟子仰延之始，屈登無畏。釋難如流，親所聞見。眾咸瞻仰，承前荊楚，莫不歸伏。非禪不智，驗乎金口。比釋所談，智者融會，甚有階位。譬若群流歸乎大海，此之包舉，始得佛意。惟願未得令得，未度令度，樂說不窮，法施無盡。乃從之重現，令造淨名疏。河東柳顧言、東海徐儀並才華冑績，應奉文義，緘封寶藏，王躬受持。後蕭妃疾苦，醫治無術，王遣開府柳顧言等致書請命，願救所疾。顗又率侶建齋七日，行金光明懺。至第六夕，忽降異鳥，飛入齋壇，宛轉而死。須臾飛去，又聞豕吟之聲，眾並同矚。顗曰：此相現者，妃當愈矣。鳥死復蘇，表盍棺還起；豕幽鳴顯，示齋福相乘。至于翌日，患果遂瘳，王大嘉慶，時遇入朝。
旋歸台岳，躬率禪門更行前懺。仍立誓云：若於三寶有益者，當限此餘年。若其徒生，願速從化。不久，告眾曰：吾當卒此地矣。所以每欲歸山。今奉冥告，勢當將盡。死後安措西南峰上，累石周屍，植松覆坎，仍立白塔，使見者發心。又云:商客寄金,醫去留藥。吾雖不敏，狂子可悲。仍口授觀心論。隨略疏成，不加點潤。命學士智越往石城寺掃洒，於彼佛前命終。施床東壁，面向西方，稱阿彌陀佛、波若、觀音。又遣多然香火，索三衣缽杖，以近身自餘道具分為二分，一奉彌勒，一擬羯磨。有欲進藥者，答曰：藥能遣病，留殘年乎？病不與身合，藥何所遣？年不與心合，藥何所留？智晞往曰：復何所聞？觀心論內復何所道？紛紜醫藥累擾於他。又請進齋飯，答曰：非但步影而為齋也。能無觀無緣即真齋矣。吾生勞毒器，死悅休歸，世相如是，不足多歎。又出所制淨名疏并犀角、如意、蓮華、香爐，與晉王別遺書七紙，文極該綜，詞釆風標，屬以大法。末乃手注疏曰：如意香爐是大王者，還用仰別。使永布德香，長保如意也。便令唱法華經題。顗贊引曰：法門父母，慧解由生。本跡彌大，微妙難測。輟斤絕絃於今日矣。又聽無量壽竟。仍贊曰：四十二願莊嚴淨土，華池寶樹易往無人。云云。又索香湯漱口，說十如、四不生、十法界、三觀、四教、四無量、六度等。有問其位者，答曰：汝等嬾種善根，問他功德如盲問乳蹶者訪路云云。吾不領眾，必淨六根。為他損己，只是五品內位耳。吾諸師友從觀音、勢至皆來迎我。波羅提木叉是汝宗仰，四種三昧是汝明導。又敕維那：人命將終，聞鍾磬聲，增其正念。唯長唯久，氣盡為期。云何身冷方復響磬？世間哭泣著服皆不應作。且各默然，吾將去矣。言已，端坐如定而卒於天台山大石像前，春秋六十有七。即開皇十七年十一月二十二日也。滅後，依有遺教而殮焉。至仁壽末年已前，忽振錫披衣猶如平昔，凡經七現，重降山寺。一還佛壟，語弟子曰：案行故業，各安隱耶？舉眾皆見，悲敬言問。良久而隱。
自顗降靈龍象，育神江漢。憑積善而託生，資德本而化世。身過七尺，目佩異光。解統釋門，行開僧位。往還山世，不染俗塵。屢感幽祥，殆非可測。初帝於蕃日，遣信入山迎之，因散什物標域寺院，殿堂廚宇以為圖樣，告弟子曰：此非小緣所能締構，當有皇太子為吾造寺。可依此作，汝等見之。後果如言。
往居臨海，民以滬魚為業，罾網相連四百餘里，江滬溪梁六十餘所。顗惻隱觀心，彼此相害，勸捨罪業，教化福緣。所得金帛乃成山聚，即以買斯海曲為放生之池。又遣沙門慧拔表聞于上，陳宣下敕，嚴禁此池不得採捕。國為立碑，詔國子祭酒徐孝克為文，樹于海濱。詞甚悲楚，覽者不解墮淚。時還佛壟，如常習定，忽有黃雀滿空，翱翔相慶，鳴呼山寺，三日乃散。顗曰：此乃魚來報吾恩也。至今貞觀猶無敢犯，下敕禁之，猶同陳世。此慈濟博大，仁惠難加。又居山有蕈，觸樹皆垂，隨採隨出，供僧常調。顗若他涉，蕈即不生。因斯以談，誠道感矣。
所著法華疏、止觀門、修禪法等。各數十卷，又著淨名疏至佛道品，有三十七卷，皆出口成章，侍人抄略，而自不畜一字。自餘隨事流卷不可殫言，皆幽指爽徹，摛思開天。煬帝奉以周旋，重猶符命。及臨大寶，便藏諸麟閣。所以聲光溢于宇宙，威相被于當今矣。而枯骸特立，端坐如生。瘞以石門，關以金鑰。所有事由一關別敕。每年諱日，帝必廢朝，預遣中使就山設供。尚書令楊素性度虛簡，事必臨信，乃陳其意，云何枯骨特坐如生？敕授以戶鑰，令自尋視。既如前告，得信而歸。
顗東西垂範，化通萬里，所造大寺三十五所，手度僧眾四千餘人，寫經一十五藏，金檀畫像十萬許軀，五十餘州道俗受菩薩戒者不可稱紀，傳業學士三十二人。習禪學士散流江漢，莫限其數。沙門灌頂侍奉多年，歷其景行可二十餘紙。又終南山龍田寺沙門法琳夙預宗門，觀傳戒法；以德音遽遠，拱木俄森，為之行傳，廣流於世。隋煬末歲，巡幸江都，夢感智者言及遺寄。帝自製碑，文極宏麗，未及鐫勒，值亂便失。
釋曇崇，姓孟氏，咸陽人。生知正見，幼解信奉。七歲入道，博誦法言，勤注無絕。後循聽講肆，雄辯無前，乃以慧燈欲全，本資攝念；聖果將克，必固定想，因從開禪師而從依止。逮乎受戒，志逾清厲，遂學僧祇十有餘遍，依而講解，聽徒三百，京輔律要此而為宗。後弊於言說，更崇前觀，額上鼻端是所存想，山閒樹下為其居處。既而光明內發，色相外除，形木若枯，心灰猶死。偏精六行，冠達五門。開公處眾，稱為第一。遂得同學齊敬，又號為無上士也。
及師亡，遺囑令攝後徒。于時五眾二百餘人依崇習靜，聲馳隴塞，化滿關河。尋路追風，千里相屬，填門盈室，坐誨門人。或初修不淨，或終學人空。念彼慈悲，弘斯正則。周武皇帝特所欽承，乃下敕云：崇禪師德行無玷，精悟獨絕，所預學徒未聞有犯，當是尊以德義，故則眾絕形清。可為周國三藏，年任陟岵寺主。即從而教導，僧尼有序，響名稱焉。每為僧職滯蹤，未許遊涉，乃假以他緣，遂蒙放免。末遺法淪蕩，便從流俗，外順王威，內持道素。又授金紫光祿等銜，並不依就。雖沈厄運，無癈利人。
大象之初，皇隋肇命，法炬還炤，即預百二十僧敕住興善。尋復別敕令宰寺任，重勤辭遜，又不受之。而道冠僧群，王公戒範。昔以佛法頹毀，私願早隆，謹造一寺用光末法，因以奏上。帝乃立九寺以副崇願，皆國家供給，終于文世。高唐公素稟行門，偏所歸信，遂割宅為寺，引眾居之。敕以虛靜所歸，禪徒有譽，賜額可為清禪。隋氏晉王欽敬禪林，降威為寺檀越，前後送戶七十有餘，水磑及碾上下六具永充基業，傳利于今。天子昔所承名，今親正業。
開皇之初，敕送絹一萬四千疋、布五千端、綿一千屯、綾二百疋、錦二十張、五色上米前後千石。皇后又下令送錢五十貫、氈五十領、剃刀五十具。崇福感於今願，流於後望，建浮圖一區用酬國俸。帝聞大悅，內送舍利六粒以同弘業。于時釋教初開，圖象全闕，崇興此塔深會帝心。敕為追匠杜崇，令其繕績，料錢三千餘貫，計塼八十萬。帝以功業引費，恐有匱竭，又送身所著衣及皇后所服者總一千三百對以助隨喜。
開皇十一年，晉王鎮總楊越，為造露盤并諸莊飾。十四年內方始成就，舉高一十一級，竦耀太虛，京邑稱最。爾後䞋遺相接，眾具繁委。王又造佛堂僧院，并送五行調度，種植樹林等事並委僧眾監檢助成。崇既令重當朝，往還無壅，宮閤之禁門籍未安，須有所論，執錫便進。時處大內為述淨業，文帝禮接，自稱師兒；獻后延德，又稱師女。及在于本寺，則敕令載馳，問以起居，無晨不至。自所獲外利盡施伽藍，緣身資蓄衣缽而已。
開皇十四年十月三十日遷化寺房，春秋八十矣。皇情哀慘，下敕葬焉。所須喪事有司供給。皁白弟子五千餘人送于終南至相寺之右，為建白塔，勒銘存今。初崇未終七日，寺內幡竿無故自折，門外汲井忽爾便枯。眾怪其由也。及至晦夜，崇遺告曰：吾有去處，今須付囑。即以衣資施於三寶。及至後夜，覺有異相，就而觀之，方知氣絕。無疾而逝，形色如生。因以奏聞，莫不懷慟。
釋慧越，嶺南人。住羅浮山中，聚眾業禪，有聞南越。性多汎愛，慈救蒼生。栖頓幽阻，虎豹無擾。曾有群獸來前，因為說法，虎遂以頭枕膝，越便捋其鬚面，情無所畏。眾咸睹之，以為異倫也。化行五嶺，聲流三楚。隋煬在蕃，搜選英異，開皇末年，遣舍人王延壽往召，追入晉府慧日道場。并隨王至京，在所通化。末還楊州，路中感疾而卒，停屍船上，有若生焉，夜見焰光從足而出，入于頂上，還從頂出而從足入，竟夕不斷。道俗殊歎未曾有也。王教歸葬本山以旌誠敬。
釋慧實，俗姓許氏，潁川人。少出家，志敦幽尚，遍履名山。梁末遊步天台，綜習禪業。入房閉戶，出即蕩門。衣缽隨身，惟留床席。寔輕清之丈夫也。陳祚伊始，負錫龍盤，絕跡人世五十餘年。貴尚頭陀，恆居宴默。自少及終，脅不親物。雖形衰年積，而精節之志老而彌厲。以仁壽四年八月二十三日遷于蔣州履道寺之房，春秋九十有六。遺旨令屍陀北嶺，後收窆於山南，奉造三層塼塔就而紀德。
釋僧善，姓席氏，絳郡正平人。童少出家，便從定業。與汲郡林落泉方公齊名，各聚其類，依巖服道。往還駱驛白鹿、太行、抱犢林慮等山，振名四遠，歸宗殷滿。有弟子僧襲者，愍斯汾曲，往延通化。善以山眾常業恐有乖離，雖經頻請，曾未之許。襲曰：前後邀迎三十餘度，元元之情，情無已已。磨踵有盡，誓心難捨。善乃從焉。居住馬頭山中，大行禪道。蒲、虞、晉、絳荷襆相諠，眾聚繁多，遂分為四部，即東西二林、杯盤、大黃等處是也。皆零房別室，星散林巖。宴坐所指，十一切入而為標據。徒屬五百，肅然靜謐。
仁壽之歲，其道彌隆。及疾篤將極，告弟子曰：吾患腹中冷結者。昔在少年，山居服業，糧粒既斷，嬾往追求，噉小石子用充日給，因覺為病耳。死後可破腸看之。果如所言。又累曰：各勤修業，不勞化俗，癈爾正務。若吾終後，不須焚燎，外損物命。可坐于瓮中埋之。以大業初年三月十一日加坐如生，卒于大黃巖中，道俗依言而殯。
僧襲本住絳州，結心定業，承習善公，不虧其化。晚住晉州寶嚴寺，充僧直歲。監當稻田，見殺水陸諸蟲，不勝其酷，因擲棄公名，追崇故業。以善師終日，他行不在，借訪時人，又並終沒，遂齎諸供度就山設會。悲慟先跡，顧奉無由。尋其遺骸，莫知所在。忽聞爆聲振裂，響發林谷，見地分涌瓮出于外，骸骨如雪，唯舌存焉，紅赤鮮映，逾於生日。因取骨舌兩以為塔。襲以貞觀十五年正月九日卒於山舍，春秋六十有四。臨終神思安隱，稱念而逝。	
時晉州西小榆山有沙門僧集者，苦節山林，聚徒禪業。養蛇畜鼠馴附，可以手持。常現左右，驅逐不去。有俗人來，輒便自隱。
釋玄景，姓石氏，滄州人。十八被舉秀才，至鄴都，為和王省事，讀書一遍，便究文義；須便輒引，曾無所遺。五載之中，無書可讀。
晚從和禪師所聽大品、維摩。景既後來門側立聽，深鑒超拔，將歸受學。和以定業之望，參問繁廣，令依止慧法師，授以大乘祕奧之極。既沃乃心，便志存捨俗。二十有七，與諸妻子執別，告云：自臨漳已南，屬吾所遊，名涅槃境。臨漳已比是生死分，爾之行往也。吾誓非聖更不重涉。還從和公剃落，授以正法。景晨霄思擇，統解玄微。遭周滅法，逃潛林薄，又以禪道內外相融。開皇初年，就緣講導，儀設華約，事事翹心，故二時法會必香湯洒地，熏爐引導。前經後景，初無一絕。洗穢護淨，欽若戒科。常讀開經，行不過五。尋訖更展，其例如前。故每振法鼓動，即千人屯赴供施，為儔罕匹。所以景之房內，黃紫緇衣上下之服各百餘副，一時一換，為生初善，經身一著便以施僧。其感利之殷為如此也。
後因臥疾三日，告侍人曰：玄覺，吾欲見彌勒佛，云何乃作夜摩天主？又云：賓客極多，事須看視。有問其故，答云：凡夫識想，何可檢校？向有天眾邀迎耳。爾後異香充戶，眾共聞之。又曰：吾欲去矣。當願生世為善知識。遂終於所住。即大業二年六月也。自生常立願沉骸水中，及其沒後，遵用前旨，葬于紫陌河深瀅之中。三日往觀，所沉之處返成沙墳，極高峻而水分兩派。道俗異其雅瑞，傳跡于今。
玄覺孝慈居性，祖學先謨。後住京師，隸莊嚴寺，純講大乘，於文殊般若偏為意得。榮觀帝壤，譽顯當鋒。
釋智舜，俗姓孟，趙州大陸人。少為書生，博通丘索，工書善說，庠序附焉。年二十餘，厭世出家，事雲門稠公，居于白鹿始末十載。常樂幽隱，不事囂雜。纔有昏情，便有靈祇相誡，或動身衣，或有聲相。又現白服，形量丈餘，遶院相警，往往非一。嘗與沙門曇詢同修念定，經于四年。後北遊贊皇許亭山，依倚結業，聲績及遠。有資其道供者，便權避之，遂經紀載，不須資待。又獵者逐雉，飛入舜房，苦加勸勉，終不肯止，遂將雉去。情不忍此，因割耳遺之。感舜苦諫，便投弓解鷹，從舜請道，漸學經義。於是課篤數村，捨其獵業。斯則仁濟之誠也。
後專習道觀，不務有緣。妄心卒起，不可禁者，即刺股流血，或抱石巡塔，須臾不逸其慮也。故髀上刺處班駮如鋪錦焉。其翹勵之操，同伍誠不共矣。處山積歲，剪剃無人，便以火燒髮。弊服遺食，屢結寒炎。度景分功，無忘造次。性少貪惱，手不執財。每見貧餒，淚垂盈面。或解衣以給，或割口以施。由此內撤外化，所親之中，見其彌敬，十人出家，並依舜行，練心節量，踵武揚風。
後年疾既侵，身力斯盡，常令人稱念，繫想淨方，遂終于老。末感氣疾忽增，十有五日，勵念如初，卒于元氏縣屈嶺禪坊，時年七十有二。即仁壽四年正月二十日也。初葬于終所山側，後房子縣界嶂洪山民素重舜道，夜偷屍柩瘞于巖中。及往追覓，皆藏其所。三年之後，開示焚之，起白塔于崖上。
自舜之入道，精厲其誠。昔處儒宗，頗自矜伐。忽因旬假，得不淨觀，腸腑流外，驚厭叵陳。所見餘人例皆不淨內溢，乃就稠師，具蒙印旨。為雲門官供當擬是難，因就靜山曉夕通業。不隸公名，不行公寺，而內德潛運，遠聞帝闕。開皇十年，下詔曰：皇帝敬問趙州房子界嶂洪山南谷舊禪房寺智舜禪師：冬日極寒，禪師道體清勝，教導蒼生，使早成就，朕甚嘉焉。朕統在兆民之上，弘護正法，夙夜無怠。今遣上開府盧元壽指宣往意，并送香物如別。時趙州刺史楊達以舜無公貫，素絕名問，依敕散下方始知之，乃為繫名同果寺用承詔旨。而舜亦不臨赴。山民為之起寺，三處交絡，四方聞造，欣斯念定而莫堪其精到。不久還返，斯勇猛之誠不可例也。每於冬初化諸緣集，多辦複貯之衣就施獄囚。春秋二時方等行道，餘則加坐幽林，塊然不寐。及登耳順，心用力疲，轉讀藏經，凡得四遍。左手執卷，右手執燭，十宿五宿，目不曾斂。佛名贊德，誦閱如流，昏晝六時，禮懺終化。
有弟子智贊，幼奉清誨，長悟玄理，攝論、涅槃是所綜博。今住藍田化感寺，承習禪慧，榮其光緒。比多徵引，終遁林泉。
釋智鍇，姓夏侯，豫章人。少出家，在揚州興皇寺聽朗公講三論，善受玄文，有名當日。開皇十五年，遇天台顗公，修習禪法特有念力，顗歎重之。晚講涅槃、法華及十誦律，弘敷之盛見重於時。又善外學，文筆史籍彌是所長。晚住廬山，造大林精舍，締構伊始，並是營綜。末又治西林寺。兩處監護皆終其事，然守志大林，二十餘載，足不下山，常修定業。隋文重之，下敕追召，稱疾不赴。後豫章請講，苦違不往，云：吾意終山舍，豈死城邑？道俗虔請，不獲志而臨之。未幾，遂卒于州治之寺，時以為知命也。春秋七十有八。即大業六年六月也。氣屬炎熱，而加坐如生。接還廬阜，形不摧變，都無臭腐，反有異香。道俗歎訝，遂緘于石室，至今如初焉。
釋智越，姓鄭氏，南陽人也。少懷離塵之志，父為求婚，方便祈止。長則勇幹清美，于時樂陽殿下統御荊州，徵任甚高，非其所欲，惟以情願出家。王感彼誠素，因遂夙心。剪落已後，隨方問道，仍到金陵，便值智者，北面請業，授以禪法，便深達五門，窮通六妙，戒行清白，律儀淳粹。又誦法華萬有餘遍，瓶水自盈，經之力也。學徒雖眾，其最居稱首。有臨海露山精舍，梵僧所造，巨有靈異。智者每臨，命越令影響之。晦跡已後，台嶺山眾一焉是囑。二十年閒，詢詢善誘，無違遺寄，便為二眾依止，四部歸崇。姿容瑰偉，德感物情，頗存汲引，每於師忌敕設千僧官齋，越以衣鉢之餘以充大施。隨文皇帝獻后崩日，設齋咒願，每獲百段，曾不固留。括州刺史鄭係伯、臨海鎮將楊神貴，師友義重，待遇不輕。大業十二年十一月二十三日，寢疾經旬，右脅而臥，卒于國清舊房，春秋七十有四。臨終之時，山崩地動，境內道俗咸所見聞。
台山又有沙門波若者，俗姓高句麗人也。陳世歸國，在金陵聽講，深解義味。開皇併陳，遊方學業。十六入天台北而智者求授禪法。其人利根上智，即有所證，謂曰：汝於此有緣，宜須閑居靜處，成備妙行。今天台山最高峰名為華頂，去寺將六七十里，是吾昔頭陀之所。彼山祇是大乘根性，汝可往彼學道進行，必有深益，不須愁慮衣食。其即遵旨，以開皇十八年往彼山所，曉夜行道，不敢睡臥。影不出山，十有六載。大業九年二月忽然自下，初到佛壟上寺，淨人見三白衣擔衣缽從，須臾不見。至於國清下寺，仍密向善友同意云：波若自知壽命將盡非久，今故出與大眾別耳。不盈數日，無疾端坐正念而卒于國清，春秋五十有二。送龕山所，出寺大門，迴輿示別，眼即便開，至山仍閉。是時也，莫問官私道俗，咸皆歎仰，俱發道心。外睹靈瑞若此，餘則山中神異人所不見，固難詳矣。
時天台又有釋法彥者，姓張氏，清河人。周朝廢教之時，避難投陳，於金陵奉遇智者以太建七年陪從入天台，伏膺請業，授以禪那。既蒙訓誨，不停房舍，每處山閒林樹之下專修禪寂。三十年中，常坐不臥。或時入定，七日方起，具向師說所證法相。有人聽聞曰：如汝所說，是背捨觀中第二觀相。亦有山祇數相嬈試，宴坐怡然，不干其慮。大業七年二月三十日卒于國清，春秋六十六。智者門徒極多，故敘其三數耳。
釋曇遷，俗姓王氏，博陵饒陽人。近祖太原，歷宦而後居焉。少而俊朗，爽異常倫。年十三，父母嘉其遠悟，令舅氏傳授；即齊中散大夫國子祭酒博士權會也。會備練六經，偏究易道，剖卦析爻，妙窮象繫。奇遷精采，乃先授以周易。初受八卦相生，隨言即曉。始學文半，餘半自通，了非師受，悟超詞理，會深異也。曾有一嫗失物，就會決之，得於兌卦，會告遷曰：汝試辯之。應聲答曰：若如卦判，定失金釵。嫗驚喜曰：實如所辯。遷曰：兌是金位，字腳兩垂似於釵象耳。舅曰：更依卦審悉盜者為誰？對曰：失者西家白色女子，奉口騣角，可年十四五者將去。尋可得之。後如言果獲。有問其故。遷曰：兌是西方少女之位，五色分方為白也。兌字上點表騣角之象。內有尖形表奉口之相。推而測知，非有異術。舅乃釋策而歎曰：吾於卜筮頗工，至於取斷，依俙而已。豈如汝之明耶？老舅實顧多慚。方驗宣尼之言，後生可畏也。乃更授以禮、傳、詩、尚、莊、老等書。但經一覽，義無重問。
于時據宗儒學獨擅英聲，每言大小兩雅當時之諷刺，左右二史君王之事言，禮序人倫，樂移風俗，無非耳目之翫，其勢亦可知之。未若李、莊論大道，周易辯陰陽，可以悟幽微，可以怡情性。究而味之，乃玄儒之本也。當時先達頗蔑其幼年，致或抗言褒貶者，遷辯對縱橫，詞旨明爛，無不挹謝其聲實。自爾留心莊、易歸意佛經，願預染衣，得通幽極。二親愛之弗許，懇誠歲久，乃蒙放遣。
初投饒陽曲李寺沙門慧榮，榮頗解占相，知有濟器，告遷曰：有心慕道，理應相度。觀子骨法，當類彌天。自揣澄公，有慚德義，可訪高世者以副雅懷。遷雖屬伸勤請，而固遮弗許。又從定州賈和寺曇靜律師而出家焉，時年二十有一。本圖既遂，襟期坦然。猛勵精勤，昏曉無倦。初誦勝鬘不日便了。怪而檢覆未差一字。當夜問經中深疑，莫非妙義。既知神思大成，乃與受具，恣其問道，從師五臺山。此山靈跡極多，備見神異。
後歸鄴下，歷諸講肆，棄小專大不，以經句涉懷。偏就曇遵法師稟求佛法綱要。當有齊之盛，釋教大興，至於宮觀法祀皆鋒芒馳騖。遷性不預涉，高謝世利，眾咸推焉。密謂人曰：學為知法，法為修行。豈以榮利即名為道？秦世道恆削跡巖藪誠有由矣。遂竄形林慮山黃花谷中淨國寺，蔬素覃思，委身以道。有來請問，乍為弘宣。研精華嚴、十地、維摩、楞伽、地持、起信等。咸究其深賾。甞尋唯識論，遂感心熱病。專憑三寶，不以醫術纏情。夜夢月落入懷，乃擘而食之，脆如冰片，甚訝香美。覺罷，所苦痊復。一旬有餘，流味在口。因其聖助食月成德，遂私改名以為月德也。爾後每授人戒常云：於我月德前三說受菩薩戒。
逮周武平齊，佛法頹毀，將欲保道存戒，逃跡金陵；結侶霄征，間行假道，多被劫掠。進達壽陽曲水寺，顧法屬曰：吾等薄運所鍾，屢逢群盜。若怨結不解，來報莫窮。眾可哀彼愚迷，自責往業，各捨什物為賊營懺，冀於來世為法知識。既而南濟大江，安然利涉。由斯以推，誠齋福之助也。初達楊都，栖道場寺，掃衣分衛，攝念無為。時與同侶談唯識義，彼有沙門慧曉、智瓘等，並陳朝道軸，江表僧望。曉學兼孔釋，妙善定門。瓘禪慧兩深，帝王師表。又有高麗沙門智晃，善薩婆多部，名扇當塗，為法城塹。並一見而結友，于再敘而高沖奧。有欲以聞天子者，遷預知情事，謂之曰：余以本朝淪覆，正法凌夷，所以冒死浮江，得參梵侶。生平果志，遂得有餘。結援時榮，幸願緘默。
惟有國子博士張機每申盡禮請法，餘景時論莊、易，竊傳其義用訓庠序。因至桂州刺史蔣君之宅獲攝大乘論，以為全如意珠。雖先講唯識，薄究通宗，至於思構幽微，有所流滯。今大部斯洞，文旨宛然，將欲弘演未聞，彼之家國。承周道失御，隋歷告興，遂與同侶俱辭建業。緇素知友祖道新林，去留哀感，各題篇什。曉禪師命章賦詩曰：生平本胡越，關吳各異津；聯翩一傾蓋，便作法城親。清談解煩累，愁眉始得申，今朝忽分手，恨失眼中人。子向涇河道，慧業日當新；我住䢴江側。終為松下塵。沈浮從此隔，無復更來因；此別終天別，迸淚忽沾巾。餘之名德並有綴詞，久失其文。各執手辭袂。登石頭岸，入舟動楫，忽風浪騰涌，眾人無計。遷獨正想不移，捧持攝論告江神曰：今欲以大法開彼未悟。若北土無運，命也，如何？必應聞大教，請停風浪，冀傳法之功冥寄有屬。言訖，須臾恬靜，安流達岸。時人以為此論譯於南國，護國之神不許他境，事同迦延之出罽賓為羅剎之稽留也。
進達彭城，新舊交集，遠近欣赴，鬱為大眾。有一檀越捨宅栖之，遂目所住為慕聖寺。始弘攝論，又講楞伽、起信、如實等論，相繼不絕。攝論北土創開，自此為始也。徐州總管穀城公萬緒率諸僚佐擁篲諮承，盡弟子之禮。遷弘化此土，屢動暄涼，黑白變俗，大有成業。自周毀正法，遺形充野，乃勸獎有緣，於慕聖寺，多構堂閣，隨有收聚，莊嚴供養。上柱國宋公賀若弼、長史張坦出鎮楊州，承風思展，結為良導。及諸道俗佇願德音，坦乃手疏邀延，遷亦虛舟待吹。遠到廣陵，舉郭迎望，歌梵遏雲霞，香花翳日月。桑門一盛，榮莫加斯。宋公名重位高，頗以學能傲誕。遷應權授法，不覺心醉形摧，乃攜其家屬從受歸戒。初停開善建弘攝論，請益千計。不久徐方官庶思渴法言，江都纔了，復迎還北，盛轉法輪，聲名遐布。屬開皇七年秋，下詔曰：皇帝敬問徐州曇遷法師：承修敘妙因，勤精道教，護持正法，利益無邊。誠釋氏之棟梁。即人倫之龍象也。深願巡歷所在，承風餐德。限以朝務，實懷虛想，當即來儀以沃勞望。弟子之內，閑解法相，能轉梵音者十人並將入京，當與師崇建正法，刊定經典。且道法初興，觸途草創，弘獎建立終藉通人。京邑之間，遠近所湊，宣揚法事，為惠殊廣。想振錫拂衣，勿辭勞也。尋望見師，不復多及。
時洛陽慧遠、魏郡慧藏、清河僧休、濟陰寶鎮、汲郡洪遵各奉明詔，同集帝輦。遷乃率其門人，與五大德謁帝於大興殿。特蒙禮接，勞以優言，又敕所司並於大興善寺安置供給，王公宰輔冠蓋相望。雖各將門徒十人，而慕義沙門敕亦延及，遂得萬里尋師，於焉可想。于斯時也，宇內大通，京室學僧多傳荒遠。眾以攝論初闢，投誠請祈，即為敷弘。受業千數，沙門慧遠領袖法門。躬處坐端，橫經稟義，自是傳燈不絕，于今多矣。雖則寰宇穿鑿，時有異端，原其解趣莫非祖習，故真諦傳云：不久，有大國，不近不遠，大根性人，能弘斯論。求今望古，豈非斯人乎？
十年春，帝幸晉陽，敕遷隨駕。既達并部，又詔令僧御殿行道。至夜，追遷入內與御同榻，帝曰：弟子行幸至此，承大有私度山僧於求公貫。意願度之，如何？遷曰：昔周武御圖，殄滅三寶，眾僧等或剗跡幽巖，或逃竄異境。陛下統臨大運，更闡法門，無不歌詠有歸，來投聖德。比雖屢蒙招引度脫，而來有先後，致差際會。且自天地覆載，莫匪王民。至尊汲引，萬方寧止，一郭蒙慶。帝沈慮少時方乃允焉。因下敕曰：自十年四月巳前，諸有僧尼私度者，並聽出家。故率土蒙度數十萬人，遷之力矣。
尋下敕敕為第四皇子蜀王秀於京城置勝光寺，即以王為檀越，敕請遷之徒眾六十餘人住此寺中，受王供養。左僕射高熲、右衛將軍虞慶則、右僕射蘇威、光祿王端等，朝務之暇，執卷承旨。四門博士國子助教劉子平，孔門俊乂，屈膝餐奉。魏郡道士仇岳，洞曉莊老，文皇欽重；入京造展，共談玄理。遷既為帝王挹敬，侯伯邀延，抗行之徒是非紛起，或謂滯於榮寵者，乃著亡是非論以示諸己。其詞曰：夫自是非彼，美己惡人，物莫不然。以皆然故，舉世紜紜，無自正者也。斯由未達，是非之患乃致於此。言至患者有十不可：一、是非無主，二、自性不定，三、彼我俱有，四、更互為因，五、迭不相及，六、隱顯有無，七、性自相違，八、執者偏著，九、是非差別，十、無是無非。初明無適主者，此云我是，彼云我是，彼此競取，乃令是非無定從。彼云此非，此云彼非，彼此競興，遂使非無適趣。或者必欲以是自歸，以非屬彼者，此有何理而可然耶？理不然，故強為之者莫不致敗耳。物豈知其然哉？文多不委。
十三年，帝幸岐州，乃敕蜀王布圍南山，行春蒐之事也。王逐一獸入故窯中，既失蹤跡，但見滿窯破落佛像，王遂罷獵，具以事聞。遷因奏曰：比經周代毀道，靈塔聖儀填委溝壑者多。蒙陛下興建，已得修營，至於碎身遺影尚遍原野，貧道觸目增慟，有心無事。帝聞惘然曰：弟子庸朽，垂拱巖廊，乃使尊儀冒犯霜露。如師所說，朕之咎也。又下詔曰：云云。諸有破故佛像仰所在官司精加檢括，運送隨近寺內，率土蒼生口施一文，委州縣官人檢校莊飾。故一化嚴麗，遷寔有功。
十四年，柴燎岱宗，遷又上諸廢山寺并無貫逃僧請並安堵，帝又許焉。尋敕率土之內，但有山寺，一僧已上皆聽給額。私度附貫，遷又其功焉。又敕河南王。為泰岳神通道場檀越，齊主為神寶檀越華陽王為寶山檀越。又委遷簡齊魯名僧來住京輦。其為世重誠無以加。
文帝昔在龍潛，有天竺沙門以一顆舍利授之云：此大覺遺身也。檀越當盛興顯，則來福無疆。言訖莫知所之。後龍飛之後。迫以萬機，未遑興盛。仁壽元年，追惟昔言，將欲建立，乃出本所舍利與遷交手數之。雖各專意，而前後不能定數。帝問所由，遷曰：如來法身過於數量，今此舍利即法身遺質。以事量之，誠恐徒設耳。帝意悟，即請大德三十人安置寶塔為三十道，建軌制度一准育王。帝以遷為蜀王門師，王鎮梁益，意欲令往蜀塔檢校為功。宰輔咸以劍道危懸，塗徑盤折，高年宿齒難冒艱阻，更改奏之，乃令詣岐州鳳泉寺起塔，晨夕祥瑞以沃帝心。將造石函，於寺東北二十里許忽見文石四段，光潤如玉，大小平正。取為重函，其內自變作雙樹之形，高三尺餘，異色相宣，或有鳥獸龍象之狀。花葉旋轉之形。以事上聞，帝大悅。
二年春，下敕於五十餘州分布起廟，具感祥瑞如別傳敘之。四年，又下敕於三十州造廟，遂使宇內大州一百餘所皆起靈塔。勸物崇善，遷寔有功。及獻后云崩，於京邑西南置禪定寺，架塔七層，駭臨雲際；殿堂高竦，房宇重深；周閭等宮闕，林圃如天苑。舉國崇盛，莫有高者。仍下敕曰：自稠師滅後，禪門不開。雖戒慧乃弘，而行儀攸闕。今所立寺既名禪定，望嗣前塵，宜於海內召名德禪師百二十人，各二侍者並委遷禪師搜揚。有司具禮，即以遷為寺主。既恩敕爰降，不免臨之。綏撫法眾，接悟賢明，皆會素心，振聲帝世。
時大興善有像放光，道俗同見，以事聞上，敕問遷曰：宮中尊像並是靈儀。比來修敬，光何不見？遷曰：但有佛像皆放光明，感機既別，有見不見。帝曰：朕有何罪，生不遇耶？遷曰：世有三尊，各有光明，其用異也。帝曰：何者是耶？答曰：佛為世尊，道為天尊，帝為至尊。尊有恆政，不可並治，所以佛道弘教開示來業，故放神光除其罪障。陛下光明充于四海，律令法式禁止罪源即大光也。帝大悅。
遷美容儀善風韻，故臨機答對如此。又器宇恢雅，含垢藏疾；妙於定門，練精戒品。天性仁慈，寡於貪競。雖帝王贈捨，遠近獻餉，一無自給，並資僧眾，或濟接貧薄，追崇圖塔。又不重厚味，不飾華綺。內有關籥，外屏名利。顯助弘道，冥心幽隱。立志清簡，不雜交遊，時俗頗以疏傲為論，深鑒國士而體其虛心應物也。凡有言述，理無不當，皆能遣滯，顯旨深矣。故遠公每云：遷禪師破執入理，此長勝我。斯言合也。而詞旨典正，有文章焉。雖才人沈鬱，含豪未能加也。夙感風痿之疾，運盡重增，卒於禪定，春秋六十有六，即大業三年十二月六日也。葬於終南北麓勝光寺之山園，鑿石刻銘樹于墳所。當停柩之日，有一白犬不知何來，徑至喪所，雖遭遮約，終不肯去。見人哀哭，犬亦號叫；見人止哭犬亦無聲。與食不噉，常於喪所右縈而臥。既輿柩隨行，犬便前後奔走，似如監護之使。及下葬訖，便失所在。識者以犬為防畜，將非冥衛所加乎？
初未終之前，有夢禪定佛殿東傾，數人扶之還正，惟東北一柱陷地，拔之不出。遷房屬於陷角，故有先驗之徵。既卒之後，有沙門專誠祈請，欲知生處，乃夢見淨土嚴麗故倍常傳，寶樹宮闕鬱然相峙。道俗徒侶有數千人，遷獨處金臺，為眾說法。雖夢通虛實，而靈感猶希，況隨請而知？故當降靈非謬矣。
所撰攝論疏十卷，年別再敷。每舉法輪，諸講停務，皆傾渴奔注有若不足也。又撰楞伽、起信、唯識、如實等疏、九識、四明等章、華嚴明難品玄解總二十餘卷，並行於世。有沙門明則為之行狀，覶縷終始，見重京師。
釋僧淵，姓李，廣漢郪人。家本巨富，為巴蜀所稱。及淵初誕，天雨銅錢於庭，家內合運，處處皆滿。父運疲久，口噓唱之，錢不復下。倉內貯米但及於半，忽滿溢出，親姻外內莫不歎其福報也。自少至長，志幹殊人，行則安而徐動，坐則儼而加趺。眼光外射，焰焰發越。容色玉潤，狀若赤銅。聲若洪鍾，響發林動。兩足輪相，十角分明。二手九井，文理如畫。
年十八，身長七尺，其父異之，命令出家，即而剃落，住城西康興寺。博尋人法，訪無遠邇。經耳不忘，蘊括懷抱。奉戒守素，大布為衣；瓶缽之外，無所蓄積。與同寺毅法師交遊，二人即蜀郡僧中英傑者也。相隨入京，博採新異。有陟岵寺沙門僧實者，禪道幽深，帝王所重；便依學定，豁示知津。經涉炎涼，詳覈詞義。淵研精定道，毅博通經術，丘索草隸靡不留心。
周氏廢教，便還故寺，割東行房以為私宅，餘者供官。隋氏運開，更新締構，領匠伐木，連雨兩月。淵執爐祈請，隨語便晴。造塔須金盤，又請地府，隨言即掘，應命藏開用足，餘金還歸本窟。詳斯福力，今古未聞。常給孤獨，不逆人意。遠近隨助，泉布若流。又以錦水江波沒溺者眾，便於南路欲架飛橋。纔扣此機，眾事咸集。昔諸葛武侯指二江內造七星橋，造三鐵鐓長八九尺，徑三尺許，人號鐵鎗，擬朾橋柱，用訖投江。頃便祈禱，方為出水。淵造新橋，將行豎柱，其鐓自然浮水來至橋津。及橋成也，又自投水。道俗歌謠于今逸耳。
淵毅二師並為物軌，晨夕問法，無虧遺寄。毅以仁壽二年十二月十一日寅時告弟子曰：三界無常，吾其化矣。言終，神謝福緣本住，春秋六十有九。淵聞之，憫然曰：毅師已往，我豈獨留？俄而遘疾，遺語同瘞，即以其月十四日又化，春秋八十有四。至十七日，並窆於九里堂焉。刊石紀之于寺堂，陳子良為文。
釋真慧，陝州河北人，姓陳氏。河北諸陳代稱冠族，遠稱漢右相陳平，中云魏向侯陳陟，乃至江表陳代，並出此鄉。
真早厭身城，父母留礙，逼納妻室，不免外情，玉潔之志涅而逾淨。開皇十二年，年纔及冠，二親俱往，既將出俗，猶縈妻累，先勸喻已，便為解髮，資給道具，送往尼寺。真往陝州大通寺清禪師所出家受具，清示以學方，次第有本，曰：尸羅不淨，三昧無由。令往鄴下靜洪律師所。因循兩載，備探幽致。又詣衛州淋落泉詢禪師所，朝授夕悟，經歷歲餘，於詢所得略貫終始，禪侶三百嗟詠聲馳。詢摩其頂，堪傳燈法，令往山西啟諸未悟。真以學日既少，恐有差分，更住陶研。乃經兩載，一一呈示，去取無疑。
開皇十八年，承命西歸，路經白鹿百家巖時號幽絕，山勢窮美因登遊觀，又為留連。夏坐栖之，又陳禪道。至秋擇地，無越晉川，遂之蒲阪首山麻谷創筑禪宇。四眾爭趨，端居引學，蔚成定市。十有八載，成就極多，栖巖傑昂最稱深入。仁壽四年，召與僧名住栖巖寺。其為人也，諒直剛決，清儉退讓；安苦忍樂，容止可觀；獨處樂靜，不希華靡。大業元年，餌黃精，絕粒百日，檢校教授，坐禪禮懺，不減生平。後覺肥充，恐有學者，便休服餌，於閑田原北杯盤谷夏坐虎窟，虎為之移。及秋，虎還返窟，常有山神節度時分，如有遲延，必來警覺。
以大業十一年十月七日因疾卒麻谷禪坊，春秋四十有七。初將終夕，神彩若常，曰：吾將生淨土。見蓮花相候，又聞異鍾聲幽淨，異香充蔚。斯相既至，潛然而絕。門人道俗依而闍維，收骨起塔於麻谷。
釋慧瓚，俗姓王氏，滄州人。壯室出家，清貞自遠。承稟玄奧，學慕綱紐。受具已後，偏業毗尼，隨方聽略，不存文句。時在定州居于律席，講至寶戒，法師曰：此事即目卒難制斷，如何？瓚聞之，私賤其說。時襆中有錢三百，乃擲棄之，由是卒世言不及利。
周武誅剪，避地南陳，流聽群師，咸加芟改。開皇弘法，返跡東川，於趙州西封龍山引攝學徒，安居結業，大小經律互談文義。宗重行科，以戒為主。心用所指，法依為基。道聞遠流，歸向如市。故其所開悟以離著為先，身則依附頭陀，行蘭若法；心則思尋念慧，識妄知詮。徒侶相依，數盈二，繩床道具齊肅有儀展轉西遊，路經馬邑，朔代并晉名行師；尋譽滿二河道，俗傾望。秦王俊。作鎮并部，弘尚釋門，於太原蒙山置開化寺。承斯道行，延請居之，僧眾邕熙，聲榮逸口。至於黑白布薩，要簡行淨之人，知有小愆，便止法事。重過則依方等，輕罪約律治之。必須以教驗緣，片缺則經律俱捨。沙彌信行。重斯正業，從受十戒，瓚不許之，乃歸瓚之弟子明胤禪師遵崇行法。晚還鄴相方立部眾。
及獻后云崩，禪定初搆，下敕追召入京傳化。自并至雍，千里欽風，道次逢迎，禮謁修敬。帝里上德又邀住于終南山之龍池寺，日夜請誨，聞所未聞。因而卒於山舍，春秋七十有二，即大業三年九月也。弟子志超追崇先範立像晉川，見別傳。
釋法純，俗姓祝氏，扶風始平人也。初出家日在于周世，備聞正教，親奉明師；意在定林，情兼拯溺。住帝京陟岵、天宮二寺，往來居止，通慮為先。逢於廢教，退僧潛匿城市，內持道服，外假俗衣。
皇隋之興，厥初度首，即百二十人之一也。住大興善，鞭勒形心，有逾前稔。文帝聞純懷素，請為戒師，自辭德薄，不敢聞命。帝勤注不已，遂處林中為傳戒法，四事厚禮。不勝其供，辭還本寺，歎曰：危身脆命，無常不久。終日保養，何見牢固？上供難銷，遂行方等懺法。四十五年，常處淨場，宗經檢失，除食便利，餘無闕廢。
嘗於道場然燈，遂感燈明續焰；經于七夜，不添油炷而光耀倍常，私密異之，為滅累之嘉相也。又油瓮所止在佛堂內，忽然不見；乃經再宿，還來本處，而油滿如故。每於夜靜聞有說法教授之聲，異香尋隙，氣衝於外；就而視之，一無所見，識者以為幽祇所集故也。而謙弱成治，趣務造功；。不累形骸，用清心海。
至於三秋霖滯，民苦者多，純乃屏除法服，微行市里，或代人庸作，事訖私去，有與作價，反乞貧人，或見道俗衣服破壞塵垢，皆密為洗補，跪而復處，及巾屨替藉，穢汙臭處，皆縫洗鮮全，其例甚眾。或於靜時摙廁擔糞，有密見者，告云：若情事欣泰，願共同作。或為僧苦役，破薪運水；或王路艱岨，躬事填治。因而勵俗，相助平坦。有來嚫錫，皆慘然不樂，口云：愛賊既來，獄王潛至，打縛不久矣。故所獲財物並施大眾，不造經像。人問其意，云：行道者所乏耳，因以趣入也。故王公等施日盈門首，皆迴與僧。而自著糞掃，袈裟內以布裙，又無腰襻，以繩收束如中國法。寺僧服其行也。或有不敢受者，以為勝人所奉，稍異常徒。自敘云：余初出家依于山侶，晝則給供清眾，暮則聚薪自照。因而誦經得二十五卷，謂十地經論、金剛般若論、金光明、諸法無行等，并講習通利，故其所宣導皆引用斯文焉。
開皇十五年，文帝又請入內為皇后受戒，施物出宮，隨散並盡。故貧窶之士聞純之入內也，要必有賜，並聚集街首，待施而還。
仁壽三年遂覺不悆，閉室靜坐，而無痛所有。白衣童子手捧光明立侍於右，弟子慧進入問：此是何人？答曰：第六欲天頻來命我，但以諸天著樂，竟不許之，由妨修道故也。常願生無佛法處教化眾生，慎勿彰言，死後任說。至五月內，弟子為建大齋，望崇玄福，道俗湊集，並在純前。有雙鴿飛來入純房內，在衣桁上注目看純，雖人觸捉，都無有懼。純云：任之，勿捉。至暮方逝。及其疾甚，人有問者，必誡以法行，不久得自縱自欺。又云：我不覺忽乘白象也。此乃妄業耳，何由可任？因設齋食與諸舊別，所有衣資雜物施同行者，任取一事用結良緣。而神志明悟，不覺餘想。卒于淨住寺，春秋八十有五。即仁壽三年五月十二日也。葬於白鹿原南，鑿龕處之，外開門穴以施飛走。後更往觀，身肉皆盡而骸骨不亂。弟子慧昂等率諸檀越追慕先範，乃圖其儀質，飾以丹青，見在淨住。沙門彥琮褒美厥德為敘贊云。
昂少所慈育，親供上行，為之碑文，廣陳盛事。兼以立性閑穆，識悟清爽，文藻橫被，聞于京室。著集十卷，頗共傳之。
釋法進，不知氏族。住益州綿竹縣響應山玉女寺，為輝禪師弟子。後於定法師所受十戒，恭謹精誠，謙恪為務。惟業坐禪，寺後竹林，常於彼坐。有四老虎遶於左右，師語：勿泄其相也。後教水觀，家人取柴見繩床上有好清水，拾兩白石安著水中。進暮還寺，彌覺背痛，具問家人，云安石子，語令明往可除此石。及旦進禪，家人還見如初清水，即除石子，所苦便愈。因爾習定，不出此山。
開皇中，蜀王秀臨益州，妃患心腹，諸治不損。有綿州昌隆白崖山道士文普善者，能升刀禁火。鵠鳴山有二道士能呼策鬼神，符印章醮，入水不溺。並來同治，都無有效，乃使長史張英等往山請出為妃治病。報曰：吾在山住向八十年，與木同姓。餘更苦邀，進答曰：盡命於此，可自早還。信返具報，王使六司官人、轆車四乘、將從百人重往迎請，進曰：王雖貴勝命有所屬。執志如初，信還，王大怒，自入山，將手加罪。既至山寺，禮佛見進，不覺身戰汗流。王曰：奉請禪師為妃治病。禪師慈悲，願救此苦。答曰：殺羊食心豈不苦痛？一切眾生皆是佛子，何因於妃偏生此愛？王慚愧懺悔，仍請出，乃曰：王命既重，不可不行。王自先行，貧道生不乘騎，當可後去。王曰：弟子步從與師同行。報曰：出家人與俗異，伹前行，應同到。王行兩日方至，進一旦便達。徑入妃堂，見進流汗，因爾除差。施絹五百段、納衣、袈裟、什物等。進令王妃以水盥手，執物咒願，總用迴入法聚寺基業。即辭還山，王與妃見進足離地可四五寸。
以大業十三年正月八日終此山中，龍吟猿叫，諠寺三日矣。
釋靜端，一名慧端，本武威人，後住雍州。年十四，投僧實禪師受治心法。深所印可。經魏、周、隋，崇挹佛化，闡弘不絕，以靜操知名。後歸于曇相禪師。習行定業。周滅法時，乃竭力藏舉諸經像等百有餘所，終始護持，冀後法開，用為承緒。及隋開化，並總發之，經籍廣被，端之力也。重預出家，還宗本習，擁徒結道綽有餘勛。而謙損儉退，無與時爭。服御三衣，應法杖缽、一床一食用卒生報。獲利即散，餘無資畜。名行既著，貴賤是崇。隋漢王諒重其戒德，數受弘訓。文帝獻后延進入宮，從受正法，稟其歸護，遂留宮宿，端曰：出家之人情摽離俗，宮中非宿寢之所。數引宮禁，常弘戒約。敕以牙像檀龕及諸金貨前後奉賜，令興福力，故今寺宇高廣。皆端之餘緒焉。所以財事增榮日懸寺宇，一無所受，並歸僧庫。而常掩室下帷，靜退人物。
仁壽年中，有敕送舍利於豫州，屢放白光，變為五彩，旋轉瓶側，見者發心，鑿石為銘，文至皇帝。鐫治將訖，乃變為金字，分明外徹，時以為嘉瑞也。屬高祖升遐隋儲嗣曆，造大禪定上福文皇，召海內靜業者居之。以端道悟群心，敕總綱任。辭不獲免，創臨僧首。于時四方義聚，人百其心，法令未揚，或愆靈化，而端躬事軌勉，咸敬而揖之。使夫饕惰之士悛勵，而從訓勗者殷矣。
以大業二年，冬十二月二十七日終于禪林本寺，春秋六十有四。瘞于京之東郊故禪林寺廟。猶陳五色，牙席千秋。樹皮袈裟存焉。由物希故，觀者眾矣。
釋道舜，未詳何人。靜處林泉，庇道自隱。言常含笑，談述清遠。嘗止澤州羊頭山神農定藥之所,結宇茅茨,餘無蓄積。日惟一食，常坐卒歲。斯亦清素之沙門也。德豐內溢，聲流氓俗。能感蛇鼠同居在繩床下，各孚產育，不相危惱。又致虎來蹲踞其側，便為說法。有人還往，告虎令去。或語之云：明日人來，汝不須至。便如舜言，虎便不現。其通感深識為若此也。給侍之人與虎同住，視如家犬，曾莫之畏。身著弊納，略無可採。跣行林野不擇晨夕。
開皇之初，忽遊聚落說法，化諸村民。皆盛集受法，獨不為一女人授戒，告云：汝當生牛中，其相已現，戒不救汝也。業不定者，爾乃濟耳。時有不信其言，以為惑眾，咸有疑者。舜欲決於眾議，告眾曰：必不信者，試蹋汝牛尾業影，必當不起。即以足躡女裙後空地，云是尾影。其女依言趣起不得。時眾驚信，請舜曰：如何除此業報？其女家積粟數萬石，既懼惡業，一時頓捨。舜並為營福，令其懺悔。如此累作，惡業便傾，方為受戒。由斯以談，能見業影之存亡，將鄰聖之極矣。或醫諸癘村，受於癘供，見有膿潰外流者，皆口就而之。情無餘念，或洗其衣服，或淨其心業，用為巳任，情向欣然，初無頻蹙。
後遊於林慮洪谷，北詣晉盤亭等諸山隱寺，綜禪定業，不測終所。
釋慧歡，俗姓管氏，京兆雲陽人也。弱齡厭俗，深慕出家。迫以恆日，取拔無路，歷任僚署，頻經涼暑。年逾壯齒，方蒙本遂。三十有七，被緇在道，依清禪寺崇公諮受定法，攝心儀體，存息短長。觀覺安立，冷然祛寫。兼以志得林泉，銷形人世，損略塵欲，山學推先。嘗經行山頂，悮墮高巖，乃石上端居，不忘禪念。其感靈如此。
逮隋文晏駕，建大伽藍，以歡志德潛被，召而供養。大業六年二月卒大禪定道場，春秋六十有九。遺令施形寒林之下，弟子等敢從德義，送於終南梗梓谷中，率諸道俗立銘樹塔矣。
釋智通，姓程氏，河東猗氏人也。生知信愨，樂崇道慧。將習書計，遂欲出家，父母異而許之。十歲已從剃落，敦肅恭孝，執履謙沖，師長友朋接事無怠。修持戒行，歌詠法言，晝夜不輟。誦諸經中，讚佛要偈三千餘章，五十許年，初無告倦。
自木德不競。立喪攸在，釋門淪廢，法侶無歸，方從俊律師，延法師服膺受業，不以艱危涅志。隋祖再興，奄還蒲阪。慈濟所及，乃立孤老寺於城治，等心賑贍，以時周給。授戒說法，乘機間起，食椹懷音，日有千計。仁壽創塔，締構栖巖，翻然脫屣就閑修業，親事香花，躬運掃洒。口恆稱讚，目常瞻睹。善由巳積，道為含生。財雖有屬，並充功德。以大業七年十月二十四日以疾而卒於山寺，春秋六十有四。
初未終前，數日不悆，維那鳴鍾而杵自折，識者以為不越振矣。通聞之，命侍者稱彌陀佛名，迴心攝念，願生彼土。有入室門人頂蓋者。夙夜祗奉。忽問蓋曰：廚中作何食耶？蓋曰：為何所須。曰：有達官諸貴來耳蓋曰：昔聞生人道者見諸貴勝。師本修德所詣，豈在人耶？至晚，乃開目正視，良久不眴，有所睹。旁侍加香，寂然立敬，炊頃方止。乃彈指云：不可思議也。有問其故，云：見寶幢花蓋、塔廟莊嚴。初夜又迴首眄云：始見明珠，今何所在？又云：有何緣務，大然燈燭？遂奄燈令闇。須臾復云：火明何為轉盛？蓋曰：室今暗昧，是師淨相，不可怪也。乃合掌達旦，曰：吾生淨土矣。因而氣靜。山地動搖，門窗振裂，群雉驚雊，非恆所聞。寺僧道慧未曉假寐，至是驚覺，出倚廊下曰：禪師若終，必生淨土。何以知然？向於眠中見西嶺上並是樓閣殿堂乘空而去。言畢方知通已終逝。
又蓋母王氏久懷篤信，讀誦眾經，禮懺發心，以往生為務。貞觀十一年二月，臨將捨命，彌加勤至，目見床前有赤蓮華大如五斛甕許，又見青蓮華滿宅，阿彌陀佛觀音、勢至一時俱到。蓋與姪薜大興供侍親聞所述，而興見有佛色形甚大并二菩薩，久而自隱。斯並近事，故傳實錄。
沙門行友，蒲晉名僧，為之本傳，因著論曰：夫法本不生，今則無滅。如身實相，觀佛亦然。因斯以談，則三界與一識冥歸，生死共涅槃同體，又何容淨穢彼此於其間哉？然則凡夫學人妄情未盡，不能齊彼我均，苦樂遺欣，厭亡是非，故須迴向願求標心所詣，然後往生耳。其實則不然。譬猶明鏡現形，空谷應聲，影響之來豈云遠乎？而惑者以暗識生疑，謂淨土越度三有超過九定，絕域寥廓，經途敻遠，自非三乘極位及十地聖人積行累功，安能生彼？何其謬歟！觀斯上人。雖稟性溫柔，為人清潔，其所修習則福德偏長，定慧之功蓋不足紀。直以一生之散善，臨命之虛心，遂能目睹光明，親見幢相，動搖神像，夢感旁人。是知九品之業有徵，十念之功無爽。凡我同志可不勗哉？若夫尋近大乘，修行正觀，察微塵之本際，一念之初源，便可荊蕀播無常之音，梟鏡說甚深之法，十方淨國未必過此。如其眷戀妻孥，槃桓弊執，營生未厭，逐物已疲，推有齡於倉卒之間，畢一世於遑忙之際，內無所措，外無所恃。則長劫冥沒，亦奚能自返？悲夫！
釋本濟，宋氏，西河介休人也。父祖不事王侯，遁世無悶，逼以僚省。挂冠而返。濟年爰童丱，智若成人。齒胄之初。橫經就業。故於六經三史皆所留心。雖云小道，略通大義，故庠熟倫侶重席請言。後披析既淹，豁然大悟，乃曰：斯寔宇宙之糟粕也。何累人之清識乎？乃歸仰釋氏，辭親出家。
開皇元年，時登十八，戒定逾淨，正業彌隆。不服新華，除其愛染。躬行忍辱，愍增上慢。博覽經論，成誦在心，講解推則，循環相屬。時共觀風，榮斯袖神舉。會信行禪師創開異部，包括先達，啟則後賢，濟聞欽詠，欣然北面承部。寫瓶非喻，合契無差。以信行初達，集錄山東，既無本文，口為濟述。皆究達玄奧。及行之亡後，集錄方到，濟覽文即講，曾無滯託，雖未見後詞，而前傳冥會，時五眾別部敬之重之。著十種不敢斟量論六卷，旨文清靡，頗或傳之。自是專弘異集，響高別眾。以大業十一年九月十二日卒於所住之慈門寺，春秋五十有四。弟子道訓道樹、式奉尸陀，追建白塔於終南山下，立銘表德。
有弟善智，天縱玄機，高步世表。祖師信行，伏膺請業，酌深辯味，妙簡緇銖，入室鄰幾，精窮理窟。嘗以四分之一用資形累，通夏翹足，攝慮觀佛，誠策勤之上達也。信行敬揖風猷，雅相標致，時眾咸悅，可謂以德伏人者焉。撰頓教一乘二十卷，因時制儀，共遵流世。以大業三年卒，弟子等附葬于信行墓之右焉。
訓有分略之能，樹豐導引之說，當令敷化。宗首莫與儔之時暫舉筵，道俗雲合，聲策感敬，後恐難尋跡矣。
釋僧照，京兆人，不詳氏族。幼年入道，師于靜藹，遊履盛化。每居幽隱，頻感徵異，乃高恆度，恐致驚俗，故罕聞之。遭周滅法，不偶塵囂，獨處秦嶺高步松苑，顧影與心，相娛自得，乃曰：吾今居此安泰，寧有樂過斯者乎？彼城邑遺僧波波順俗，用斯優給，一何傾附？
及隋初弘教，遂於鄠縣南山田谷立神田寺，養徒縱業，名振渭川，道俗崇仰，立信彌積。逮文帝末紀，栖隱岐山，以照道德遠聞，意延相見，令左僕射楊素就宣敕旨，躬迎謁見。照預知之，告侍人曰：當有貴客來至，可辦諸食。明日果達山寺。素威英自若，勇悍無前；及到照之住篱，不覺愜然喪膽，下乘將進，欲步不前，乃通信達照。照端拱如初，命素前進。而通身沐汗，情智失守，纔得傳詔，餘無厝言。久時少解，乃以情告，照曰：山林幽靜，計無非異。檀越善意相尋，理無虛結。食訖辭退，照曰：蒙天子優及，遠延仁壽。但道在幽通，未假面奉；又以老疾相繼，接對莫因。素具事聞，述其情懼。帝曰：戒神之威也。以卿雄武，故致斯憚耳。乃重敕素齎香油，再申景仰，下詔曰：禪師德居物議，道映遂初，躬處巖阿，養素崇業，朕甚嘉焉。今送供奉用展翹敬。素以前虛仰景行，重謁山門，卑處身心，方陳對晤，為說正教，深副本懷，乃欲捨其金帛，開廣寺塔。照曰：巖泉林野即可勵心，塔寺禪坊莊嚴城邑。凡所送者一不受之。又請受戒法，照以戒行輕毀，沈渾難清，乃為說慈悲仁育，陳理喻遣，竟不授戒。斯亦體達機候之明匠矣。以大業七年終於山寺，春秋八十有三。
初照一受具後，儀奉憲章，六十餘夏，三衣不改，雖重補緝而受持無離，惟自將奉，而侍者莫沾。或有接持舉者，而重若太山，初無離席。及照之捧接。輕若鴻毛。因事以詳，斯亦大德之清風矣。
釋洪林，未詳氏族，太原人也。少履釋門，稟受清化。率志都雅，言晤清穆。住并州大興國寺，履操栖靜，退屏人物。而住房連匝，與眾比居，整畟貞嚴，希言寡涉，高眾盛德皆敬而奉之，遊至林房，莫不捻履潛步，嗇然趣越也。其為世重如此。獨居一室積五十年，賓客送迎，足不踰閾。至於僧法制度，道俗二食，身先座首，勵力行奉，不以道德用虧時眾。餘則端坐房中，儼然卓立，瓶衣什物周正方所，故登其門者不覺毛豎。有問其故，則從容談論，詞義審當，而不測其心造也。故興國大寺百有餘僧，敬異崇仰有如天岸。以武德年中終于所住，春秋八十餘矣。
釋僧定，丹陽人。本學成實，博綜有功。討擊既繁，便感風癘，乃惟曰：形異同倫，學當徙轍。遂屏絕還顧，歸宗禪府。初栖鍾山林阜，獨靜空齋，侍者道遊供給左右。唯以粳米白粥日進一杯，餘則繫念相續，不愧空景。經于數年，不涉村邑，遊刃定心，更增幽賾，故使門牖重隱，吐納自新，牆宇崇峻，違順斯薄。微誠獲應，故所苦忽銷，致令身首面目一時圓淨，鬢眉並生，有逾恆日。雖福感所及，儀貌倍常。而雙眉最濃，可長數寸，蒼赤通顏，乃成奇異。
定既屬斯靈瑞，翹厲晨夕。山中多虎，蹤跡成蹊，本性仁慈，來入于室，床前庭下，惟繁虎跡。或禪想乍浮，未能安靜，便通夜山行，無問榛梗；猛獸鷙鳥，見等同群，而定安之，若遊城市。其含育之感，不可類也。
隋文於西京造寺，遠召處之。業定之心無庸世務，至於受戒師禮，畢志岠違；預在尊嚴，聞便避隱。嘗遇傷寒，通身蒸熱，遂如常跏坐，斷食三日。沙門保恭，道場上首，定之徒也，親喻令食，答曰：疾勢將陵，命非可保，應以法援，何用食為？便閉口靜坐。七日既滿，所苦頓痊。其立操要心為此類也。
大業末歲，栖心南山大和寺，群盜來劫。定初不怖，盜曰：豈不聞世間有奴賊耶？定曰：縱有郎賊，吾尚不怖，況奴賊耶？因剝其衣服，曾無吝色。至於坐氈，將欲挽掣，定捉之曰：吾仰此度冬，卿今將去，命必不濟。乍斷吾命於此，氈不可離，吾命也。群賊相看，便止之。以武德七年六月，因有少疾，跏坐如常，不覺已逝，春秋八十餘矣。
釋道林，姓李，同州郃陽人也。年二十五發心出家，入太白山，結宇深巖，路絕登陟，木食濟形，惟法檢心，更無營拯。隋開皇之始，創啟玄宗，敕度七人，選窮翹楚。有司加訪，搜得林焉。文皇親命出家，苦辭不可，乃啟曰：貧道聞山林之士往而不返，皓然之氣獨結林泉，望得連蹤既往，故應義絕凡貫。陛下大敞法門，載清海陸，乞以此名遺虛仰者。帝曰：名實相副，其來久矣。禪師但隸公府，身任山栖。林不從，乃逃還太白，仍宗前業。後以事聞奏，乃更搜揚仄陋，窮巖倒穴方始捉獲，而履節無虧。敕勞殷重，崇敬彌異，乃賜香爐等物，仍令住馮翊大興國寺，經止少時，又逃于梁山之陽，河崖迴曲，地稱天固，鑿山為窟，凝道其中。
武德七年七月，微覺有疾，遺誡門侍，無越律儀。又聞笳吹響空，道俗歆會。又降異香，大如桃棗，眾皆拾而供養，莫知名目，燒發美暢，聞者驚心。經於三日，精氣爽朗，跏坐而終。停屍七日，色相無改，即於山西鑿龕處之。眾聚如煙，數盈萬計，鼓舞而送，生死榮焉。
自林之在道，隱括為先，從生至終，儉約為務。女人生染之本，偏所誡期。故林一生常不親面，不為說法，不從取食，不上房基。致使臨終之前，有來問疾者，林隔障潛知遙止之，不令面對。斯行潔通幽故也。而慈濟生靈，深護物性。蚤虱之屬，任其遊行，每徐徐舉衣，恐其驚走。斯仁育之量，殆難嗣矣。
釋法應，姓王氏，東越會稽人。生自孩孺，性度沈默。隨住緣想，幽思難移。弱冠出家，事沙門曇崇，學宗禪業。時值周初，定門初闢，奉法履行，亘道相趨，應於門學，殊為稱首。後逢周禍，避跡終南，飯衣松蘿，潛形六載，專修念慧，用祛夙罪。精厲所及，法門彌淨，心用攸厝，妄境斯澄。屢感虎狼蹲踞廬側，或入門內，似有相因。應素體生緣，又閑禪病，對猶家犬，為受三歸，自爾馴狎，更繁其類。
隋開入度，還事崇公。定業既深，偏蒙印可，徒眾五百並委維持，教授獎擢，允開眾望。開皇十二年，有敕令搜簡三學業長者，海內通化。崇於禪府，選得二十五人，其中行解高者，應為其長。敕城內別置五眾，各使一人曉夜教習。應領徒三百，於實際寺相續傳業，四事供養，並出有司。聲聞惟遠，下敕賜帛三百段，仍用造經一藏，親躬受持。
以武德初年，素無所患，云：吾今將逝，已有香華見迎。言已，卒於清禪寺，春秋八十矣。
釋智周，字圓朗，姓趙氏。其先徐州下邳人，有晉過江，居于婁縣之曲阜也。然其神用超邈，彰於青綺。小學年中，違親許道，師事法流水寺滔法師為力生也。滔乃吳國冠冕，釋門梁棟。周服勤左右，分陰請業。受具之後，志在博聞。
時大莊嚴䂃法師者，義府經笥，道映雄伯，負帙淹留，專功一紀，究盡端涯，更同寒水。自金陵失御，安步東歸，本住伽藍，開弘四實，學侶同萃，言晤成群。但久厭城傍，早狎丘壑，遂超然高舉，晦跡於馬鞍山慧聚寺，仁智斯合，終焉不渝。而止水致鑒，問道彌結，舊齒晚秀咸請出山。濟益道俗，不拘小節，乃又從之。橫經者溢坐，杖氣者泥首。炎德既銷，僧徒莫聚。乃翻飛舊谷，又遭土崩瓜剖。順時違難，泛然無繫，寂動斯亡。武德五年七月五日遘疾，終於大萊城南武州刺史薛仕通舍，春秋六十有七。其年十一月二十日，賊退途靜，弟子法度等奉迎神柩歸于本山。當時人物凋疏，塋隧未理，以貞觀四年二月十五日，弟子慧滿等於寺之西嶺改設圓墳。
惟周風情閑澹，識悟淹遠，容止可觀，進退可度。量包山海，調逸煙霞，得喪一心，慈惻萬類。窮通不易其慮，喜慍不形于色。崇尚先達，提獎後進。道俗聞望咸取則焉。加以篤愛蟲篆，尤工草隸，傍觀圖史，大善篇什。與兄寶愛俱沐法流，陳氏二方俱馳聲績。講成論、小招提、玄章、涅槃、大品等，各十餘遍。兼造殿閣，門廊周匝，壯麗當陽。彌勒丈六夾紵，并諸侍衛。又晉司空何充所造七龕泥象，年代綿遠，聖儀毀落。乃迎還流水，漆布丹青，彫繢綺華，允開信表法。迴向寺釋道恭曰：余以擁腫拳曲，不中規繩。而匠石輟斤，忽垂顧眄；賞激流連，殆逾三紀。披雲對月，賦曹陸之詩；跂石班荊，辯肇融之論。故人安在，仰孤帳而荒涼；景行不追，望長松而咽絕。懼陵谷易遷，竹素難久；託徽猷於貞紺，揚清塵於不朽。其銘曰：五蔭城墎，六賊丘陵，膠固愛網，縈迴業繩。雄猛調御，慈悲勃興，危途倏靜，穢海俄澄。八樹潛暉，五師繼軌，纂此遺訓，克應開士。皎潔戒珠，波瀾定水，有道有德，知足知止。學總群經，思深言外，樂說河寫，餐風雲會。七眾關揵，四部襟帶，振紉頹網，繄其是賴。世途淪喪，適化江湄，去來任物，隱顯從時。坏瓶何愛，淨土為期，有生有滅，何喜何悲？窀關昔隧，封興舊隴，春郊草平，故山松拱。林昏鳥思，徑深寒擁，妙識歸真，玄坰虛奉。
釋法藏，姓荀氏，潁川潁陰人。三歲喪父，共母偏居；十歲又亡，隻身而立。因斯禍苦，深悟無常，投庇三寶，用希福祐。年二十二，即周天和二年四月八日，明帝度僧，便從出俗。天和四年，誕育皇子，詔選名德至醴泉宮，時當此數。武帝躬趨殿下，口號鮮卑問訊，眾僧兀然，無人對者。藏在末行，挺出眾立，作鮮卑語答。殿庭僚眾，咸喜斯酬。敕語百官：道人身小心大，獨超群友。報朕此言，可非健道人耶？有敕施錢二百一十貫，由是面洽，每蒙慰問。
雖身居寺內，心念幽林，古聖今賢，皆依山靜。建德二年二月，刷心蕩志，挾缽擎函，投於紫蓋山。乃獨立禪房高巖之下，衣以百納，餐以朮松。面青天而沃心，吸白雲而填志。三年正月八日，遊步山頂，忽遇甘杏七枚，即而噉之，流味濃美。周行更索，全無來處。即荷冥資，但勤勵業。其年四月二十三日，毀像焚經，僧令還俗，給優二年，惟藏山居，依道自隱。綿歷八載，常思開法。
至宣帝大象元年九月，下山謁帝，意崇三寶。到城南門，以不許入，進退論理。武候府上大夫柘王猛、次大夫乙婁謙問：從何而來？朋侶何在？施主是誰？藏報曰：建德二年棄寺入山，三年四月方禁僧侶。惟藏在山，餘並還俗。乃以俗法抑出徒侶。藏曰：一身在山，林谷為家居，鳥獸為徒侶，草木為糧粒。然自惟忖：普天之下莫非王土，既居紫蓋，噉食山糧。准此供給，則至尊所施。猛等報奏。下敕曰：朕欲為菩薩治化，此僧既從紫蓋山來，正合朕意。宜令長髮，著菩薩衣冠，為陟岵寺主。遣內史沛國公宇文繹撿挍施行。內史次大夫唐怡、元行恭覆奏曰：天下眾僧並令還俗，獨度一人違先帝詔。
至十月，於城東面別見宣帝，問三教名：朕欲菩薩治化，或現天身，或從地出，或作鹿馬。用斯化道，以攝眾生，如何？藏引妙莊嚴王子諫父之事，又曰：陛下昔為臣子，不能匡諫，遂令先帝焚燒聖典，靈像鑄錢。據斯逆害，與秦始何異？帝怒曰：違朕先皇明詔，可令處盡。藏曰：仰觸聖顏，乞刑都市，幽顯同見，誠其本心。爾時命若懸藤，而詞氣無駭，頻經九奏，安詞彌厲。十奏既達，帝曰：道人怖不？藏公曰：人生所重無過於命，處身極刑之地，何能不怖？帝聞，愀然改色，乃曰：真人護法，祐我群生。此則護鵝比丘，朕不殺無事人也。宜捨其刑，一不須問。賜菩薩衣冠，依前為陟岵寺主。頻降寵命，得繼釋門。既獲再生，便辭帝：往林泉山澤，請欲幽潛。御史鮑宏，奉敕：萬年、長安、藍田、盩厔、鄠杜五縣，任藏遊行。朕須見日，不可沉隱。雖蒙恩敕，終未開弘，怏結心靈，思懷聖道。
周德云謝，隋祚將興。大象二年五月二十五日，隋祖作相於虎門學。六月，藏又下山，與大丞相對論三寶經宿，即蒙剃落，賜法服一具、雜綵十五段、青州棗一石。尋又還山。至七月初，追藏下山，更詳開化。至十五日，令遣藏共竟陵公撿挍度僧百二十人，並賜法服，各還所止。藏獨宿相第，夜論教始。
大定元年二月十三日，丞相龍飛，即改為開皇之元焉。十五日，奉敕追前度者置大興善寺，為國行道。自此漸開，方流海內。豈非藏戒行貞明，禪心鬱茂，何能累入朱門，頻登御榻？爾後每有恩敕，別加慰勞，并敕王公：咸知朕意。開皇二年，內史舍人趙偉宣敕：月給茯苓、棗、杏、蘇油、柴炭以為恆料。而性在虛靜，不圖榮利。十四年自奏停料，隨施供給。
武候將軍素知業者，清信在懷，延至宅中，異禮奉養。積善所熏，遂捨所住以為佛寺。藏率俗課勵，設萬僧齋。右僕射蘇威，每來參謁，并建大殿尊儀。舍人裴矩宣敕：藏禪師落髮僧首，又設大齋，弘法之盛熟不可等？其所住處可為濟法，今之隆政坊北門僧寺是也。當以慈仁攝慮，有施禽畜，依而養之，鵝則知時旋遶，狗亦過中不食。斯類法律，不可具紀。
煬帝晉蕃，時臨太尉。第三子綿疾夭殂，瘞于斯寺，乃勒銘曰：世途若幻，生死如浮。殤子何短，彭祖何修？嗚呼余子！有逝無留，永為法種，長依法儔。教因施藏靈壽杖曰：每策此杖，時賜相憶。答曰：王殤幼子，長就法門，藏策靈壽，何敢忘德？十六年，隋祖幸齊州失豫，王公已下奉造觀音，並敕安濟法供養。仁壽元年，文帝造等身釋迦六軀，敕令置於藏師住寺。大業二年，元德太子薨，凡營福業、經像、佛殿，皆委於藏。大業末歲，下敕九宮並為寺宇，度僧綱管，相續維持。以藏名稱洽聞，乃補充太平宮寺上座，綏緝少達，無替所臨。
及大唐建義，人百一心，淮安王創繕兵旗于斯寺宇，因受王請終身奉養。貞觀之始，情奉彌隆，思報罔極，畢由造寺。伺隙未展，王便物故，本祈不果，藏亦終焉。以貞觀三年，終於鄠縣觀臺。因殮，武子堆南雲際寺沙門孝才夙素知德，為銘貞石在於龕側矣。
釋慧超，俗姓申屠，上黨潞城人也。體道懷貞，冰霜其志。初拂衣捨俗，北趣晉陽，居大興國寺，禪念為業。雖略觀名教，備委邪正，而偏據行途，不沿言說。乃別建道場，盛羅儀像，幡花交列，眾具清鮮。又鳩集異香，多陳品族，每以燒香供養，煙氣相尋。超恆躬處其中，淨衣端坐，詳其覺觀，擬其妄業。故有異香滿室，靈骨充瓶，隨用福流，還填欠數，而莫知其所以然也。
至仁壽中年，獻后崩，立禪定寺。以超名望，徵入京師。嚴淨形衣，有逾恆日，感瑞陳供，無替由來。
至武德元年，以并部舊壤，懷信者多，化道赴緣，義難限約，乃返還興國，道俗欣慶，奉禮交并。及七年冬，微疾不悆，即告無常。合寺齊赴，佇聆遺訣，超端坐如常，精神更爽，告眾曰：同住多年，凡情易隔，脫有相惱，希願開懷。然人道難逢，善心易失，及今自任，勿誤後身。言訖，斂手在心，不覺其絕。見無接對，謂其未終，取纊屬之，乃知無氣。時年七十餘，坐若神景，色貌逾潔。異香縈繞，滿室充庭；音樂聞空，莫知來處。門人大眾，驚心駭目，遂使士女奔赴，悲咽寒雲，闐塞寺院，香花獻積。至十二月中，剋期將殯，四遠白黑，列道爭前，從寺至山，十有餘里，人馬輻湊，事等市纏。輿以繩床，坐如入定。路既交擁，卒制難加，乃迴道西城，破荒就葬。眾又填逼，類等天崩。便殮於龍阜之山，開化寺側，作窟處焉。經停一年，儼然不散，日別常有供禮，香花無絕。後遂塞其窟戶，置塔於上，勒銘於右，用旌厚德矣。
釋智晞，俗姓陳氏，潁川人。先世因官流寓，家於閩越。
晞童稚不群，幼懷物外。見老病死，達世浮危，自省昏沈，愍諸淪溺，深加厭離，如為怨逐。誓出塵勞，訪尋勝境。伏聞智者抗志台山，安禪佛隴，警訓迷途，為世津導。丹誠馳仰，遠泛滄波。年登二十，始獲從願，一得奉值，即定師資。律儀具足，稟受禪決，加修寂定，如救頭然。心馬稍調，散動辭慮，受命遺旨。常居佛隴修禪道場，樂三昧者咸共師仰。宴坐之暇，時復指撝創造伽藍，殿堂房舍悉皆嚴整，惟經臺未構。始欲就工，有香鑪峰，山巖峻嶮，林木秀異，然彼神祇巨有靈驗，自古已來無敢視其峰崖，況有登踐而採伐者？時眾議曰：今既營經臺供養法寶，惟尚精華，豈可率爾而已？其香鑪峰檉柏，木中精勝，可共取之以充供養。論詳既訖，往諮於晞，具陳上事。良久，答云：山神護惜，不可造次。無敢重言，各還所在。爾夜，夢人送疏云：香鑪峰檉柏樹，盡皆捨給經臺。既感冥示，即便撝略，營辦食具，分部人工，入山採伐。侍者諮曰：昨日不許，今那取之？答曰：昨由他，今由我。但取無苦，必不相誤。從旨往取，檉柏之樹惟嶮而生，並皆取得，一無留難。
先師智者陳曰：勸化百姓，從天台渚次，訖於海際，所有江溪並捨為放生之池，永斷採捕。隋世亦爾，事並經敕。隋國既亡，後生百姓為惡者多。競立梁滬，滿於江溪。夭傷水族，告訴無所，乃共頂禮禪師，往先師龕房燒香咒願。當有漁人，見僧在滬上立，意謂墮水，將船往救，僅到便無。因爾梁滬皆不得魚，互相報示，改惡從善，仍停採捕。
時有僧法雲，欲往香鑪峰頭陀，晞諫曰：彼山神剛強，卿道力微弱，向彼必不得安，慎勿往也。雲不納旨，遂往到山。不盈二宿，神即現形，驅雲令還。自陳其事，方憶前旨，深生敬仰。
有弟子道亘，在房誦經，自往喚云：今晚當有僧來。言竟，仍向門下，即見一僧純著納衣，執錫持缽，形神爽俊，有異常人，從外而來，相去二十餘步。纔入路東，隱而不現。俄頃之間，即聞東山有銅鍾聲，大震山谷，便云：噫！喚吾也。未終數日，語弟子云：吾命無幾，可作香湯。洗浴適竟，山中鳥獸，異色殊形常所不見者，並皆來集房側，履地騰空，悲鳴喚呼，經日方散。十二月十七日夜，跏趺端坐，仍執如意說法，辭理深邃。既竟，告弟子曰：吾將汝等造次相值，今當永別，會遇靡期。言已，寂然無聲。良久，諸弟子哭泣，便更開眼，誡曰：人生有死，物始必終，世相如是，寧足可悲？今去，勿爾鬧亂於吾也。又云：吾習禪已來，至於今日四十九年，背不著床，吾不負信施，不負香火。汝等欲得將吾相見，可自懃策行道，力不負人。弟子因即諮啟：未審和上當生何所？答云：如吾見夢，報在兜率，宮殿青色，居天西北。見智者大師，左右有諸天人，皆坐寶座，唯一座獨空。吾問所以，答云：灌頂卻後六年，當來昇此說法。十八日朝，語諸弟子：汝等並早須齋，吾命須臾。爾日，村人登山參疾，食竟辭還，又曰：既辛苦遠來，更停少時，待貧道前去。其人不解，苦辭不住。當爾之時，皎日麗天，全無雲翳，謂參人曰：既已不住，可疾去，雨尋落。去者少時，驟雨如瀉。
春秋七十有二，以貞觀元年十二月十八日午時，結跏安坐，端直儼然，氣息綿微，如入禪定，因而不返。時虛空中有絃管聲，合眾皆聞，良久乃息。經停數日方入石龕，顏色敷悅，手足柔軟，不異生平。所窆龕墳在先師智者龕前二百餘步。
釋智滿，姓賈氏，太原人，立意矜持，不群凡小。七歲出家，隨師請業，凡所受道，如說修行。年登冠冕，肇進受具，戒律儀範，資訓彌弘。又聽涅槃等經，盡其大旨。
名教略圓，味靜終業，遂往上黨石墨山，聚徒行道。門徒肅穆，緇素歸依。禮供駢羅，積而能散。時屬隋初，創弘大法，智滿蒸仍國化，引而廣之，故使聞風造者負笈奔注。眾雜精麤，時兼久近。初則設儀禮懺，用攝恆情，後便隨其樂欲，靜思宴坐。滿躬事眾法，身預僧倫，形止方雅，威嚴猛肅。眉目濃朗，白黑交臨。預有參拜，莫不神骸而毛動，咸加敬仰為菩薩戒師。而滿不重身名，不輕正法，雖苦邀請，未即傳授。乃親為竭誠方等行道，要取明證，夢佛摩頂并為說法，宛如經相，方為授法，故道俗思戒者相趍不絕。而專意靜觀，厭此諠浮，乃徙居黎城之東山南流泉精舍，息心之士又結如林，禪懺兼修，止觀齊捨。志弘經遠，隨務或乖。又往雁門依瓚禪師，涉緣念慧。瓚僧中藻鏡，定室羽儀，言行清澄。滿嗟遇後展，欣附有餘，從瓚歷遊，所在宗習。又依住開化，結慮修心。
俄為文帝追瓚入京，定門斯壞，眾侶乖張。滿乃錄其同志五十餘人，西入嵐州土安山內，如前綜業，大感學徒。隋季道消，賊徒蜂起，生民墜於溝壑，而滿眾宛然不散，斯亦道感之會也。
大唐建義，四眾歸奔，乃率侶入城，就人弘道。初住晉陽真智寺，以化聲廣被，歸宗如市。武皇別敕引勞，令止許公宅中，供事所須並出義府。躬往禮問，睹而懼之，顧語裴寂曰：孤見此禪師，衣毛驚起，何耶？答曰：計無餘相，應是戒神所護耳。重以他日修覲，曰：弟子濟拔蒼生，今義興大造，願往還無障，當為立寺。既登京輦，天下略平。武德元年，乃詔滿所住宅為義興寺。四事供養一出國家。至三年，以滿德為物歸，道聲更遠，帝欲處之京室，下敕徵之。又以北蕃南侵，百姓情駭，都督弘農公劉讓啟留滿住，用鎮眾心。有敕特聽，同安朝寄。
武德五年，玁狁孔熾，戎車載飾，以馬邑沙門雄情果敢，烽燿屢舉，罔弗因之。太原地本武鄉，兵戎是習，乃敕選二千餘僧，充兵兩府。登又下敕，滿師一寺行業清隆，可非簡例。由是重流景行，光問遐邇。晉川髦彥沙汰之餘，睹滿坐受嘉慶，皆來稱美，或拜伏戒範者，或依承習住者，常數二百餘人。而滿恆業無怠，精厲其誠。時或惰學，親召別誡，委引聖量，誘化凡心。預在聞命，莫不淚流而身伏，噎歎良久，並由承法。行已感發前人，故得機教不妄弘矣。
貞觀二年四月，初因動散，微覺不悆，遂淹灰管，本性無擾。門人同集，日遺誡勸。有沙門道綽者，夙有弘誓，友而敬奉，因喻滿曰：法有生滅，道在機緣。觀相易入其門，涉空頗限其位。願隨所說，進道有期。滿乃盱衡而告曰：積年誠業，冀此弘持。緣虛無相可緣，引實有何所引？豈以一期要法累劫埋乎？幸早相辭，勿塵妄識。綽乃退焉。其堅白持微為若此也。既而氣將漸弱，而志力猶強，侍人圍遶，觀者充室。滿端坐舉面，徐視學徒，時次昆吾，溘然而卒，春秋七十有八。即貞觀二年六月九日也。當終前夕，大地振動，寺樹摧枝，合眾悲驚，衰相現矣。泰山其頹乎？法人斯逝，聯類如此。舉邑酸切，若喪其心。即以其月十二日，旋殯於龍山童子谷中，立塔碑德。
自滿捨俗從道，六十餘年，潔己清貞，冰霜取喻。弊衣節食，纔止饑寒。頻經斷穀，用約貪染。目不邪視，言不浮華。淨色子女，未嘗瞻對，弱年登歲者不宿房中，受具多夏者方令近侍。約時臨眾，誡以行科；餘則靜處小房，晬朝方出。室中唯一繩床，缽袋挂于壁上，隨道資具，坐外更無，致使見者懍然改容，不覺發敬矣。又偏重供僧，勤加基業；慈接貧苦，備諸藥療。焭焭遑遑，意存利物矣。
釋僧邕，郭氏，太原介休人。祖憲荊州刺史。父韶，博陵太守。邕神識沉靜，冥符上德。世傳儒業，齒胄上庠。年有十三，違親入道，於鄴西雲門寺，依止僧稠而出家焉。稠公禪慧通靈，戒行標異。即授禪法，數日便詣，稠撫邕謂諸門人曰：五停四念將盡此生矣。仍往林慮山中，栖託定門，遊逸心計。
屬周武平齊，像法隳壞，又入白鹿山深林之下，避時削跡。餌飯松木，三逕斯絕，百卉為群，麇麚伏其前，山禽集其手。初未之異也，後乃梵音展禮，焚香讀誦，輒有奇鳥異獸攢聚庭宇，貌如慕敬，心疑聽受。自非行感所及，何以致斯？自爾屢降幽靈，勝言叵載。
開皇之始，弘闡釋門，重敘玄宗，更聯榮問。有魏州信行禪師深明佛法，命世異人，以道隱之晨，習當根之業。知邕遯世幽居，遣人告曰：修道立行，宜以濟度為先，獨善其身，非所聞也。宜盡弘益之方，照示流俗。乃出山與行相遇，同修正節。開皇九年，行被召入京，乃與邕同來，至止帝城，道俗莫匪遵奉。及行之歿世，綱總徒眾，甚有住持之功。
以貞觀五年十一月十六日，終於化度寺院，春秋八十有九。主上崇敬情深，贈帛為其追福。以其月二十二日奉靈魄於終南山；遵邕之遺令也。門徒收其舍利，起塔於行之塔左。
邕風範凝正，行業精嚴。卑辭屈己，體道藏用。及委質寒林，悲纏朝野，僉以身死名滅，世有斯人，敢樹玄石，用陳令範，左庶子李百藥製文，率更令歐陽詢書。文筆新華，多增傳本，故累誦野外矣。
釋灌頂，字法雲，俗姓吳氏，常州義興人也。祖世避地東甌，因而不返，今為臨海之章安焉。父夭早亡，母親鞠養。生甫三月，孩而欲名，思審物類，未知所目。母夜稱佛法僧名，頂仍口斆，音句清辯，同共驚異，因告攝靜寺慧拯。法師聞而歎曰：此子非凡！即以非凡為字。及年七歲，還為拯公弟子，日進文詞，玄儒並騖，清藻才綺，即譽當時。年登二十，進具奉儀，德瓶油缽，彌所留思。
洎拯師厭世，沐道天台，承習定綱，罔有虧緒。陳至德元年，從智顗禪主出居光宅，研繹觀門，頻蒙印可。逮陳氏失馭，隨師上江，勝地名山，盡皆遊憩，三宮廬阜，九向衡峰，無不揖跡，延遞訪問遺逸。後屆荊部，停玉泉寺，傳法轉化，教敷西楚。
開皇十一年，晉王作鎮揚州，陪從智者戾止䢴溝，居禪眾寺，為法上將，日討幽求。俄隨智者東旋，止于台岳。晚出稱心精舍，開講法華。跨朗籠基，超於雲印。方集奔隨，負篋屯涌。有吉藏法師，興皇入室，嘉祥結肆，獨擅浙東。聞稱心道勝，意之未許，求借義記，尋閱淺深，乃知體解，心醉有所從矣。因癈講散眾，投足天台，餐稟法華，發誓弘演。至十七年，智者現疾，瞻侍曉夕，艱劬盡心。爰及滅度，親承遺旨。乃奉留書并諸信物，哀泣跪授，晉王五體投地，悲淚頂受。事遵賓禮，情敦法親。尋遣揚州總管府司馬王弘送頂還山，為智者設千僧齋，置國清寺即昔有晉曇光、道猷之故跡也。前峰佛隴，寺號修禪，在陳之日，智者初達。隴南十里，地曰丹丘，經行平正，瞻望顯博。智者標基刊木，欲建道場，未果心期，故遺囑斯在。王工入谷，即事修營，置臬引繩，一依舊旨。
仁壽元年，晉王入嗣，東巡本國，萬里川途，人野畢慶。頂以檀越昇位，寺宇初成，出山參賀，遂蒙引見，慰問重疊，酬對如響，言無失厝，臣主榮歎。又遣員外散騎侍郎張乾威送還山寺，施物三千段、㲲氈三百領，又設千僧齋。寺廟臺殿更加修緝，故丹青之飾亂發朝霞，松竹之嶺奄同被錦，斯寔海西之壯觀也，遠符智者之言。
仁壽二年，下令延請云：夏序炎赫，道體休宜，禪悅資神，故多佳致。近令慧日道場莊、論二師講淨名經，全用智者義疏判釋經文。禪師既是大師高足，法門委寄，令遣延屈，必希霈然，并法華經疏，隨使入京也。佇遲來儀，書不盡意。頂持衣負錫，高步入宮，三夏闡弘，副君欣戴。每至深契，無不伸請，並隨問接對，周統玄籍。後遣信送還，嚫遺隆倍。大業七年，治兵涿野，親總元戎，將欲蕩一東夷，用清文軌，因問左右備敘軒皇，先壯阪泉之戮暴，後歎峒山之問道。追思智者，感慕動容，下敕迎頂遠至行所，引見天扆，敘以同學之歡，又遣侍郎吳旻送還台寺。爾後王人繼至，房無虛月。頂縱懷丘壑，絕跡世累，定慧兩修，語默雙化。乃有名僧大德，近域遠方，希睹三觀、十如及以心塵使性，並拜首投身，請祈天鼓。皆疏瀹情性，澡雪胸襟，三業屢增，二嚴無盡。
忽以貞觀六年八月七日，終於國清寺房，春秋七十有二。初薄示輕疾，無論藥療，而室有異香。臨終，命弟子曰：彌勒經說：佛入城日，香煙若雲。汝多燒香，吾將去矣。因伸遺誡，詞理妙切，門人眾侶瞻仰涕零。忽自起合掌，如有所敬，發口三稱阿彌陀佛。低身就臥，累手當心，色貌歡愉，奄然而逝。舉體柔䎡，頂暖經日。
嘗有同學智晞，顗之親度，清亮有名。先以貞觀元年卒，臨終云：吾生兜率矣。見先師智者，寶坐行列皆悉有人，惟一座獨空，云：卻後六年，灌頂法師昇此說法。焚香驗旨，即慈尊降迎。計歲論期，審晞不謬矣。以其月九日窆于寺之南山，遠近奔號，諠震林谷。
初頂化流囂俗，神用弘方。村人於法龍，去山三十餘里，染患將絕，眾治不愈，其子奔馳入山祈救。頂為轉法華經，焚旃檀香。病者雖遠，乃聞檀香入鼻，應時痊復。又樂安南嶺地曰安洲，碧樹青溪，泉流伏溺，人逕不通。頂留連愛翫，顧而誓曰：若使斯地夷坦，當來此講經。曾未浹旬，白砂遍涌，平如玉鏡。頂以感通相顯，不違前願，仍講法華、金光明二部，用酬靈意。
嘗於章安攝靜寺講涅槃經，值海賊上抄，道俗奔委，頂方撾鍾就講，顏無懾懼。賊徒麾旛詣寺，忽見兵旗曜日，持弓執戟，人皆丈餘，雄悍奮發。群睹驚懅，一時退散。甞於佛隴，講暇攜引學徒累石為塔，別須二片用搆塔門，弟子光英先以車運一石，咸疑厚大，更欲旁求，復勞人力。頂舉杖聊撝，前所運石颯然驚裂，遂析為兩段，厚薄等均，用施塔戶，宛如舊契。若斯靈應，其相寔多。
自頂受業天台，又稟道衡岳，思顗三世，宗歸莫二。若觀若講，常依法華，又講涅槃、金光明、淨名等經，及說圓頓止觀、四念等法門，其遍不少。且智者辯才雲行雨施，或同天網乍擬瓔珞，能持能領，唯頂一人。其私記智者詞旨，及自製義記并雜文等題目，並勒于碑陰。弟子光英，後生標俊，優柔教義。與國清寺眾僉共紀其行，樹其碑于寺之門。常州弘善寺沙門法宣為文，其詞甚麗。
釋智璪，俗姓張氏，清河人。晉室播遷，寓居臨海。祖元秀，梁倉部侍郎，任臨海內史。父文懷，陳中兵將軍。
璪受經之歲，言無虛發，行不慚人，親里鄉鄰深加敬愛。年登十七，二親俱逝，慘服纔釋，便染疾病。頻經歲月，醫藥無效，仍於靜夜策杖曳疾，出到中庭，向月而臥，至心專念月光菩薩：惟願大悲，濟我沉痾！如是繫念，遂經旬朔。於中夜間，夢見一人，形色非常，從東方來，謂璪曰：我今故來為汝治病。即以口，就璪身次第吸𡂡，三夜如此，因爾稍痊。深知三寶是我依救，遂求離俗，便投安寧寺慧憑法師以為弟子。逖聞智者軌行超群，為世良導，即泛舸豐流，直指台岫，伏膺受道。乃遣行法華懺悔，第二七日初夜懺訖，還就禪床，始欲安坐，乃見九頭龍從地涌出，上昇虛空。明旦諮白，云：此是表九道眾生，聞法華經，將來之世，破無明地，入法性空耳。
又陳至德四年，永陽王伯智作牧仙都，迎屈智者來于鎮所。璪隨師受請，同赴稽山。九旬坐訖，仍即辭王，往寶林山寺行法華三昧。初日初夜，如有人來搖動戶扇，璪即問之：汝是何人，夜來搖戶？即長聲答云：我來看燈耳。頻經數過，問答如前。其寺內先有大德慧成禪師，夜具聞之，謂弟子曰：彼堂內從來有大惡鬼，今聞此聲，必是鬼來取一人也。天將欲曉，成師扣戶而喚。璪未暇得應，便繞堂唱云：苦哉！苦哉！其人了矣。璪即開戶問意。答云：汝猶在耶？吾謂昨夜鬼已害汝，故此嗟耳。成師以事諮王，王遣數十人執仗防護。璪謂防人曰：命由業也，豈是防護之所加乎？願諸仁者將領還城，啟王云爾。防人去後，第二日夜，鬼入堂內搥壁打柱，周遍東西。堂內六燈，璪即滅五留一，行道坐禪、誦經，坦然無懼。於三七日中，事恆如此。行法將訖，見一青衣童子稱讚：善哉！言已不現。雖值此二緣，心無憂喜。
璪又因事出往會稽，路由剡縣孝行村乞食，主人誤煮毒椹設璪。食竟，進趣前途。主人於後噉此餘殘，並皆吐痢，若死等苦，鄰人見之，即持藥追璪。十里方及，見璪快行無恙。問曰：何故見尋？具陳上事。便笑而答曰：貧道無他，可棄藥反蹤，不須見逐。驗之道力所薰，故毒不能傷也。
又隋大業元年，駕幸江都，璪銜僧命出參，引見內殿，御遙見璪，即便避席，命令前坐，種種顧問。便遣通事舍人盧正方送璪還山，為智者設一千僧齋，度四十九人出家，施寺物二千段、米三千石，并香酥等，又為寺造四周土牆。大業六年，又往楊州參見，仍遣給事侍郎許善心送還山，又為智者設一千僧齋，度一百人出家，施寺物一千段，嚫齋僧人絹一疋。七年，又往涿郡參，勞謝遠來，施寺物五百段，遣五十人執仗防援還山。凡經八迴參見天子，並蒙喜悅，供給豐厚。以貞觀十二年卒於寺，春秋八十三矣。
釋普明，本名法京，俗姓朱氏，會稽人。少小志操有異恆童，口常稱佛，聚砂以為福事，蒿芆以為殿塔。不俗談戲，惟志崇法。有僧乞食，因即勸云：郎子既有善性，可向天台山出家，其中有初依菩薩在彼說法。遂以陳太建十四年，踰山越澗，來入天台。正值智者處坐說法，下講竟，頂禮歸依，願盡此生，以為弟子。智者笑云：宿誓願力，今得相遇。曉夕左右，伏膺無懈。專求禪法，兼行方等、般舟、觀音懺悔，誦法華經一部。
至禎明元年，陳主敕迎智者出都，從往金陵，居光宅寺，專以禪思為業，同堂坐者奉命撿挍。俄而陳國云亡，智者即上江州廬山東林寺，明於陶侃瑞像閣內行觀音懺法。冬十一月，身不衣絮，苦節行道。見一僧云：所名法京，未為嘉稱，可改為普明。此名曉朗，照了三世。懺訖，啟智者述之，便云：此冥中所示，宜即改舊從新。又隨智者往荊州玉泉寺，每於泉側練若專思。智者反路台峰，令造大鍾天台供養，江陵道俗競為經營。當欲鑄時，盲人來看，明懸鑒機，知相不吉。果爾開模，鍾便破缺，仍即倍工修造，約語眾中：支不具者，勿來看鑄。遂得了亮錚鑅，聲七十里。鍾今見在佛隴上寺。
後還國清，所住之房去水懸遠，房頭空地純是礓石，乃懷念曰：若令此石出水，豈不快乎？言竟數日，石中泉溜，周給東西。國清精舍隨高置立，明以講堂狹小，欲毀廣之，共頂禪師商量，頂勸勿改。有括州都督周孝節遙聞此事，即施杉柱，泛海送來。頂向赤城，感見明身長一十餘丈，高出松林之上，翼從數十許人。語頂曰：兄勿苦諫，事願剋成。頂知神異，合掌對云：不敢更諫，一依仁者。豎堂之日，感動山王，晨朝隱軫，狀若雷震，摧樹傾枝，闊百步許，自佛壟下直到於寺。至乎日沒，還返舊蹤，砰砰磕磕，勢若初至。又願共道俗造堂殿金銅盧舍那像，坐身丈六。時有一人，稱從槽溪村來，施金十一兩，用入像身。問其姓名，終不肯說，禮拜辭退。周訪彼村，無人識者。又比房侍者恆聞房內共人語話，陰伺察視，不見別形，所聽言音唯勸修善。
既而化緣就畢，大漸時至，清旦呼諸弟子：夫人壽命不可常保，汝等宜知。便自脫新淨之衣，著故破者。換衣纔竟，奄然就滅，春秋八十有六。經二宿，左手仍內屈三指。當於其時，有房內弟子榮泰、難提二人剃頭沐浴，見如此事，即報寺主慧網。合眾驚集，倍慟于懷。
然其為性，不畜私財，浙南諸州男女黑白，歸向者數不可紀。所得布施，隨緣喜捨。每參隋帝，悉蒙命坐。賜絹一百二十段，用充六物，不留寸尺，悉造經像。有敕施僧基業，見於寺錄。造金銅尊像小大十軀，悉人中已上。十迴作僧施，讀藏經二遍。其外，書寫經論，彫畫殿堂，修諸寺宇，傍為利益。及諸靈驗，功德費用，運心應念，即自送來充其支度，不可具載。
釋智藏，姓魏氏，華州鄭縣人也。十三出家，事藹法師。當西魏之世，住長安陟岵寺。值周滅法，權處俗中，為諸信心之所藏隱。雖王禁剋切，不懼刑憲，剃髮法服，曾無變俗。迄至隋初，乃經六載，晦跡人間，不虧道禁，自有同塵，莫敢聯類矣。移都龍首，住大興善。開皇三年，乃卜終南豐谷之東阜，以為終世之所也即昔隱淪之故地矣。山水交映，邑野相望。接敘皂素，日隆化範。後文帝敕左衛大將軍晉王廣就山引見，藏曰：山世乃異，適道不殊。貧道居山日積，意未移想。陛下國主之體，不奪物情為宗。王具聞帝。帝歎訝久之，乃遣內史舍人虞世基宣敕慰問，并施香油、熏爐及三衣什物等，仍詔所住為豐德寺焉。每至三長之月，藏盛開道化，以智論為言先。凡所登踐者，皆理事齊稟，京邑士女傳響相趨，雲結山阿，就聞法要。
逮武德初歲，爰置僧官，眾以積善所歸，乃處員內，道開物悟，深有望焉。雖預僧僚，而身非世撿；時復臨敘，終安豐德。以武德八年四月十五日遘疾，少時終於所住，春秋八十五。
然藏青襟入道，自撿形神，不資奢靡，不欣榮泰。時居興善，官供頻繁，願存乞食，盡形全德。縱任居僧務，夏雨冬冰，而此志不移，終不妄噉僧食。晚居西郊柏林墓所，頭陀自靜，文帝出遊，遇而結歎，與諸官人等各捨所著之衣，百有餘聚。藏令村人車運，用充寺宇，故使福殿輪奐，迥拔林端，靈塔架峰，迢然雲表，致有京郊立望得傳遙敬矣。
又爰初受具，以布大衣重補厚重，可齊四斗，六十五夏，初無一離。受日、說欲，由來未傳。常坐、一食，終乎大漸。而狀形超挺，唐量八尺二分，質貌魁梧，峙然峰崿之相。常居寺之南岫，四十餘年，面臨深谷，目極天際。俓途四里，幽梗盤岨，不易登昇，而藏手執澡瓶，足躡木履，每至食時，乘崖而至。午後還上，初無顛墮。因斯以談，亦雄隱之高明者，故圖寫像供，于茲存焉。京師慈門寺沙門小曇欽藏素業，為建碑于寺門之右，穎川沙門法琳製文。
釋法喜，俗姓李，襄陽人也。七歲出家，顥禪師為其保傅。顥道素溫贍，有聞同侶。後住禪定，將終前夕，所居房壁自然外崩，顥曰：依報已乖，吾將即世。於是端坐閉目，如有所緣。奄然而卒，初不覺也。自喜恭恪奉侍，積經載紀，而顥專修定業，略於言誨，便以觀量知人。審喜機度，事逾先習，不肅而成。鑽仰景行，惟德是輔。荊州青溪山寺四十餘僧，喜為沙彌，親所供奉，晝則炊煮薪蒸，夜便誦習經典。山居無炬，燃柴取明，每夕自課誦通一紙，如是累時，所緣通利。雖學諸經部類，而偏以法華為宗，常假食息中間兼誦一卷，餘則專以禪業繫念在前。纔有惛心，便又溫故。
仁壽年內，文帝敕召追入京師，住禪定寺，供禮隆異。儉行為先，接撫同倫，謙虛成德。爰有佛牙舍利，帝里所珍，檠以寶臺，處之上室，瑰寶溢目，非德不知。大眾以喜行解潛通，幽微屢降，便以道場相委，任其監護。喜遂綱維供養，日夕承仰。又以顥師去世，意欲冥被靈爽，願誦千遍法華。因即不處舊房，但用巡遶寺塔，行坐二儀，誓窮本願。數滿八百，精厲晨宵，繫心不散，覺轉休健。同寺僧者見有白牛，駕以寶車，入喜房內，追而觀之，了無蹤緒，方知幽通之感，有遂教門。而卑弱自守，營衛在初，諸有疾苦，無論客舊，皆周給瞻問，親為將療。至於屎尿膿吐，皆就而之。然則患疾之苦，世所同輕，而喜都無污賤，情倍欣懌以為常業也。致有遠近道俗，帶疾相投，皆悅慰其心，終其報類。或有外來問疾，並為病者陳苦。有問其故，喜云：病人纏惱來問，致增故耳。
武德四年，右僕射蕭瑀於藍田造寺，名曰津梁。夙奉徽風，嘉其弘度，召而居之。時屬運開，猶承饑荐，四方慕義，相次山門，便減撤衣資用充繼乏，稟歸行務，眾所宗焉。凡有遲疑，每為銷釋，並會通旨理，暢顯神心。而為行沉密，卒難備紀，傳者嘗同遊處，故略而述之。
後乃屏退自資，超居眾伍。驪山南阜，鄉號盧陵，即九紀之故墟也。北負露臺之嶺，南對赫胥之陵。交澗深林，仙賢是集。即卜而宅之，乃有終焉之志。篤勵子弟，誘導山民，福始罪終，十盈八九。貞觀初年，夜涉其半，見有焰火數炬從南而來，正趣山舍。僧俗驚散，慮是賊徒，以事告喜，喜曰：此應無苦，但自修業。及至尋顧，不知所由。其居處降靈，皆此類也。六年春，創染微疾，自知非久，強加醫療，終無進服。至十月十二日，乃告門人：無常至矣！勿事囂擾，當默然靜慮。津吾去識，勿使異人輒入房也。時時唱告：三界虛妄，但是一心。大眾忽聞林北有音樂車振之聲，因以告之，喜曰：世間果報久已捨之，如何更生樂處？終是纏累。乃又入定。須臾聲止，香至充滿。達五更初，端坐而卒，春秋六十有一。形色鮮潔，如常在定。
初平素之日，歷巡山嶮，行見一處幽隱，可為栖骸之所，命弟子示之。及其終後，寺僧屬其儀貌端峙，不忍行之，鑿山為窟，將欲藏瘞。爾夕，暴雪忽零，有餘一尺，周迴二里，蔽於山路，遂開行送。中道，降神於弟子曰：吾欲露屍山野，給施眾生，如何埋藏，違吾本志？雪平荒逕，可且停行。眾不從之，乃安窟內。經久儼然，都無摧腐。宋國公親往觀之，神色如在，歎善而歸。爾後，怪無損壞，遂舉其納衣，方見為物所噉，頭項已下，枯骨鮮明。詳斯以論，寔本願之所致耳。且喜學年據道，事仰名師，青溪禪眾天下稱最，而親見奉養，故得景行成明，日光聲采。加以敬慎戒約，聞即依行，計業分功，步影而食。時少覺差，必虛齋而過，晦望懺洗，清心布薩。安卹貧病固是常宜，衣弊食麤誠其恆志。輕清拯濟，見美東郊矣。
釋道昂，未詳其氏，魏郡人。履信標宗，風神清徹，獨懷異操，高尚世表。慧解夙成，殆非開悟。初投于靈裕法師而出家焉。裕神識剛簡，氣岸雲霄，審量觀能，授其明訓。昂飲沐清化，愛敬親承，歲積炎涼，齋蹤上伍。常於寒陵山寺，陶融初教，綱領玄宗，日照高山，此焉攸屬。講華嚴、地論，稽洽博詣，才辯天垂，扣問連環，思徹恆理。而混斯聲跡，撝謙藏用，幽贊之功諒擬前傑。化物餘景，志結西方，常願生安養。履接成務，故道扇漳河，咸蒙惠澤。
後自知命極，預告有緣：至八月初，當來取別。時未測其言也。期月既臨，一無所患，問齋時至未，景次昆吾，即昇高座，身含奇相，爐發異香，援引四眾受菩薩戒，詞理切要，聽者寒心。于時七眾圍遶，餐承遺味。昂舉目高視，及見天眾繽紛，絃管繁會，中有清音遠亮，告於眾曰：兜率陀天樂音下迎。昂曰：天道乃生死根本，由來非願。常祈心淨土，如何此誠不從遂耶？言訖便睹天樂上騰，須臾遠滅，便見西方香花伎樂充塞如團雲，飛涌而來。旋環頂上，舉眾皆見。昂曰：大眾好住。今西方靈相來迎，事須願往。言訖，但見香爐墜手，便於高座端坐而終。卒于報應寺中，春秋六十有九，即貞觀七年八月也。道俗崩慟，觀者如山。接捧將殯殮，足下有普光堂等文字生焉。自非道會靈彰，行符鄰聖者，何能現斯嘉應哉？于斯時也，遐邇嗟詠，氣結成陰。坐既加趺，掌文仰現。預睹相跡，悲慶相臨，還送寒陵之山，鑿窟處之。經春不朽，儼然如初。
自昂道素之聲被于東夏，慈潤溫柔，德光攸屬。嘗養犬一頭，兩耳患聾，每將自逐減食而施。及昂終後，便失所在。又登講之夜，時屬陰暗，素無燈燭，昂舉掌高示，便發異光，朗照堂宇。大眾睹瑞，怪所從來，昂曰：此光手中恆有耳，何可怪耶？其栖業隆深，幽明感應，誠不可度也。故是道勝高世之人矣。
時相州有靈智沙門，亦裕公弟子也。機務亮敏，著名當世。常為裕之都講，辯唱明衷，允愜望情。加以明解經論，每昇元席，文義弘遠，妙思霜霏，難問銳指，擅步漳鄴，故使四海望塵，俱敦聲教。後便忽覺智涯難極，法行須依，徒設舟航，終須艤棹。即屏絕章疏，更修定業，步晷守心，懷虛成務。乞食頭陀，用清靈爽，垂行物範，光德生焉。貞觀八年，終於鄴下，春秋七十有五。後諸學行儉約，附其塵者眾焉。
釋道哲，姓唐，齊郡臨邑人。初投潁川明及法師學十地、地持，為同聽者所揖。具戒已後，正奉行門，又從魏郡希律師稟承四分。希亦指南一時，盱衡五眾。受教博曉，將經六載，經重筌宗，究其文體。但為戒慧雖通，未懷定業，有河內詢禪師，眾推不測，匠首當今，嘉哲至誠，傾襟為說，一悟真諦，霍然大通。禪侶相謝，解齊登室。
聞京邑道盛，乃步從焉。初至，住仁覺寺，沙門曇遷有知人之譽，敬備師禮，從受攝論。研味至理，曉悟其文。標擬有方，豈惟聲教。遂厭辭人世，潛于終南之駱谷也。山粒難接，授受須淨，既闕使人，遂虛腹累宵，欣茲味空。有清信士張暉。陪從多年，請益供奉，因暫下山，忽逢重雪，懸路既擁，七日方到。哲以雖對食具，為無人授，守死正念。暉披雪至菴，彈指覺悟，方從定起。斯寔謹慎資持為此例矣。
京師大莊嚴寺以哲素有道聲，延住華館。初從眾意，退居小室，一食分衛，不受僧利，眾益重之。盩厔縣民，昔以隱居駱谷，得信者多，相率迎請，乃往赴焉。營構禪宇，立徒策業，山俗道侶相從屯赴。教以正法，訓以律儀，野逸是憑，聞諸京輔。忽一旦，謂門人曰：無常及矣，大眾難見。冥目既至，長恨何言？遂東歸莊嚴，訊問名德，奄然卒於故房，春秋七十二矣。即貞觀九年正月也。葬于京之西郊。長城故人慕仰聲範，遂發塚迎柩，還歸盩厔，行道設齋。以從火葬，收其餘燼，為起塔於城西二里端正樹側龍岸鄉中，列植楊柏，行往揖拜。
然哲迥發天才，學不師古，撰百識觀門十卷、智照自體論六卷、大乘聞思論等行世。弟子靜安、道誠並承習厥宗，匡務有敘。安掩跡林泉，念定存業。誠行感玄解，謙穆自修；包括律部，講道時接。初住大莊嚴寺，以傳業高今，徵入瑤臺，匡化於彼，餘波潛被，盛績京師。
釋曇榮，俗姓張氏。定州九門人。源南鄧，而分派，因封而居高陽焉。年十九，時為書生，刻意玄理，寄心無地。因靈裕法師講華嚴經，試往聽之，便悟宏範，略其詮致，乃投裕焉。裕神厲氣清，觀榮勤攝，遂即度之。及受具後，專業律宗。經餘六載，崇履禁科，滌暢開結，乃更循講肆，備聞異部，偏行大業，故以地持為學先。屬周廢二教，韜形俗壤，雖外同其塵，而內服道味。
及隋再弘佛教，不務公名，隨緣通化，曾無執著。年登四十，務道西遊，行至上黨潞城、黎城諸山，依巖結宇，即永潛遁。既懿德是充，緇素歸仰，便開拓柴障，廣樹禪坊。四遠聞風，一期翕至。榮形解雄邃，稱病設方，諸有餐飲咸歆至澤，禮供日隆，投告填委。以隋末凌亂，人百從軍，預踐兵饑，希全戒德。榮欲澄汰先，染，要假明猷，事在護持，躬當法主，每年春夏立方等、般舟，秋冬各興坐禪念誦，僧尼別院故處有四焉。致使五眾煙隨，百供鱗集，日增慶泰，歡躍成諠。自晉、魏、韓、趙、周、鄭等邦，釋種更新其戒者，榮寔其功矣。
嘗往韓州鄉縣延聖寺，立懺悔法，刺史風同仁，素奉釋門，家傳供養，送舍利三粒遺行道眾。榮年垂八十，親率道俗三千人，步出野迎，路由二十餘里，儐從之盛譽滿當時。既達寺中，乃告眾曰：舍利之德挺變無方，若累業有銷，請祈可遂。乃人人前別置水缽，加以香爐，通夜苦求。至明，缽內總獲舍利四百餘粒，聲名達于鄉邑。縣令懼其聚眾有墜條章，怖停其事。當夕怪獸鳴其廳宇，官民竟夜不安。明旦陳悔，方從榮法。斯德被聖凡皆此之例。
武德九年夏，於潞城交漳村立法行道，所住堂舍忽自崩壞，龕像舍利宛然挺出，布在庭中，一無所損。又貞觀七年，清信士常凝保等請榮於州治法住寺行方等悔法。至七月十四日，有本寺沙門僧定者，戒行精固，於道場內見大光明，五色間起，從上而下，中有七佛，相好非常，語僧定云：我是毗婆尸如來、無所著、至真、等正覺，以汝罪銷，故來為證。然非本師，不與授記。如是，六佛皆同此詞。最後一佛云：我是汝本師釋迦牟尼也。為汝罪銷，故來授記。曇榮是汝滅罪良緣，於賢劫中，名普寧佛。汝身器清淨，後當作佛，名為普明。若斯之應現感靈祥信難圖矣。
後臥疾於床，眼中流淚，弟子圓宗曰：和上生來念慧必無，不意何事悲泣？答曰：吾死將逼，恨更不得為諸七眾洗濯罪累耳。宗曰：何必至此？答曰：吾縱不死，亦是無用。自佛法再興已來，未省一度，不聽說戒。今既病困說欲，斯必死矣。
以貞觀十三年十二月終於法住寺，春秋八十有五，旋殯于野外。後門徒出其遺骨，葬于寺南，建塔表之。
自榮履歷重難，而崇尚釋風。形器瑰偉，過於八尺。詞吐溫贍，風格遒遠。年登不惑，斷粒練形。常餌守中，用省煩累。而奉教結淨，希見斯人。日到僧廚問其監膳，必有事染，親看翻穢，並使食具清淨方始還房。自覿名德，罕聞斯類。又於寺內諸房多結淨地，用擬四藥溫煮之所，故預沾門序，散在諸方，咸承風素，免諸宿觸。又每歲懺法必具兩儀，二篇已下，依律清之，先使持衣說淨，終形立誓，然後羯磨，隨治成人。初聚正罪雅依大乘，仍令心用理事，無著有空，身口威儀，歸承律撿。故自從訓勗，奉法無虧，皆終諸命報。
余因訪道藝，行達潞城，奉謁清儀，具知明略，故不敢墜其芳緒云。
釋靜琳，俗姓張氏，本族南陽，後居京兆之華原焉。幼齡背世，清附緇門。初誕之日，有外國道人曰：此兒當貴。若出家者，大弘佛法。七歲投僧出家，役以田疇，無乖道訓，不果本望，深惟非法也。自顧而言曰：此而未捨，與俗何殊？更從一師服膺正化。
遭周滅法，且附俗緣。年在弱冠，希期無怠。會隋氏啟運，即投曇猛法師，乃以二事相攝。經于五年。猶事沙彌，未敢受具。慶蒙開法，欲廣見聞，辭其本師南遊樊鄧，便於彼部奉進大戒。既爰初受法，未曉清規，遠赴青齊聽於律禁，後發前至，為諸聽先。又於覺法師所聽受十地，迴趾鄴都炬法師所採聽華嚴、楞伽、思益，皆通貫精理，妙思英拔，舊傳新解，往往程器。時即推令敷化，講散幽旨，並驚所未聞。而胸臆所憶猶謂不足，展轉周聽，博遍東川，蓄解尋師，又至蒲晉，有沙門道遜、道順者，留講十地。經于涼燠。雖復聽徒欣泰。而志逾煩梗；下坐處房，撫膺審曰：法本治病，而今慢法更增。且道貴虛通，而今耽著彌固，此不可也。即捨講業，專習禪門。初學不淨念處等法，又嫌其瑣小，煩稽人慮，乃學大乘諸無得觀，離念唯識彌所開宗。每習一解，陶練十年。精其昔知，更新後習。而弊食麤衣，情欲斯絕。
後入白鹿山，山糧罕繼，便試以卻粒之法。孤放窮巖又經累載，山中業定，昏睡惑心，乃臨峭絕懸崖，下望千仞，旁生一樹，纔得勝人。以草藉之，加坐其上，於中繫念，動逾宵日。怖死既重，專深弘觀。後聞泰岳特多靈異，便往尋之。既達彼山，夜見火炬周環，高曜峰巖，即事追求。累日方至，乃見五六尼眾匡坐論道。琳初通訊問，共議唯識等理，未盡言間忽然不見，惆悵久，悟法誠爾也。
後入關中，遇曇遷禪師講開攝論，一聞如舊，慧不新聞。仁壽四年，下勑送舍利於華原石門山之神德寺，琳即於此住，居靜課業，行解之盛名布京師。大業三年，有沙門還原等延請帝城，在明輪、妙象諸寺講揚攝論，識者歸焉。尋即降勑，召入道場。既達東都，禪門更擁，齊王暕情深理定，每就諮款，請至本第，從奉歸戒。鴻臚蘇夔，學高前古，舉朝冠蓋；稟宗師訓，為舟為梁。高陽道雄、道體，趙郡道獻、明則等，並釋門威鳳，智海明珠；咸承理味，酌以華實。襄陽洪哲，德高楚望，風力俊駭，聞琳聲穆時彥，故來相架，乃致問云：懷道者多，專意何業？琳見其詞骨難競，聊以事徵告云：山谷高深，意定何在？哲云：山高谷深由來自爾。琳曰：若如來言，餘處取土填谷齊山為定高不？哲悟此一言，致詞歎伏。由是秀穎附津，稽疑重沓，故令譽風宣彌繁賞。
會琳以象教東漸，法網雖嚴，至於僧儀正度猶未光闡，欲遍遊閻浮，備殫靈跡，以十三年內具表聞帝。當蒙恩詔，令使巡方，并給使人傳國書信。行達襄土，方趣海南，屬寇賊交侵，中國背叛，途路梗澀，還返南陽。義寧二年，被召入京，住大總持，如常弘演。光陰既積，學者成林。
武德三年，正平公李安遠奏造弘法，素奉崇信，別令召之。琳立意離緣，攝慮資道。會隋末壅閉，唐運開弘，皂白歸依，光隆是慶，乃削繁就簡，惟敷中論為宗，餘則維摩、起信權機屢展，夜則勗以念慧。每事徵研，並使解出自心，不從他授。玄琬律師道王關河，躬承令則，自餘法侶歲獻奇倫。任城王及太妃，楚國太妃安平公主等，皇家帝葉，請戒第宅，隆禮頻繁。國子祭酒蕭璟、工部尚書張亮、詹事杜正倫、司農李道裕等並誓為弟子，備諸法物，恆令服御。久以徒侶義學爰缺律宗，乃躬請智首律師敷弘四分。一舉十遍，身令眾先，故使教法住持，京輦稱最。乃至沙彌淨人咸明律相，誠其功矣。
忽以貞觀十四年秋初染疾；至十月二十六日平旦疾甚，有沙門法常者，盛名帝宇，素與周旋，故來執別。琳曰：不戀此生，未貪來報。緣集則有，緣散則無。而神氣澄湛，由來不亂。曾病，有問疾者，答云：以己之疾愍於彼疾。因而流淚，想諸苦趣故也。便總集僧眾并諸門人告曰：生死道長，有心日促。各宜自敬，無累爾神。即右脅而臥。尋卒於本寺，春秋七十有六。餘處通冷，惟頂極熱。迄於焚日方始神散。而形色鮮軟，特異常比。送於終南至相寺燒，惟舌獨存。再取燒之逾更明淨。斯即正言之力矣。弟子等四十餘人奉跪慈顏，無由欽仰，百日之內，通告有緣共轉大乘，總四萬餘卷。并造千粒舍利木塔，舉高五丈，彫飾之美晃發中天；廣布檀那，用酬靈澤。
初琳居世化以實錄著名，每述至理玄凝，無不垂泣歎奉。言無非涉，事不徒行。有通事舍人李好德者，曾於雒邑受業於琳，後歷官天門，弊於俗務，逃流山藪，使弟子度之，若准正勑，罪當大辟。後有嫉於德者，罔以極刑。及下獄徵琳，初無拒諱，監獄者深知情量，取拔無由，事從慮過，釋然放免。識者以實語天梯，至死知量，是莫加焉。
自爰初問法，無憚夷險。衣服壞，則以紙補之；床席暖，則坐於簣上節之。又節量力強羸，名利不緣，語默沈靜，修攝威儀，有異名稱。涕涶莫顯於口鼻，飲食未言於美惡。敬慎之極，夫又何加？兼以行位難測，蚤虱不歷於身，縱輒投者，尋便走散。斯負既抵，故所報類希焉。嘗居山谷須粒，有待患繁，乃合守中丸一劑，可有斗許，得支一周。琳服延之，乃經三載。便利之際，收洗重服，故能業定堅明，專注難拔。時值儉歲，緣村投告，隨得隨施，安樂貧苦。嘗在講會，俗士三人謀害一怨，兩人往殺，其一中悔，從琳受戒。歲紀經久，並從物故，而受戒者忽死心煖。後從醒寤，備見昔怨及同謀者論告殺事。其受戒人稱枉不伏，引琳為證。王即召追證，便有告琳生他方金粟世界。王既感證，因放此人。
又琳一生所至伽藍，撝謙自牧；逮至名高福重，䞋錫日增，並委侍人，口無再問。及後為福，方恨無財，出以示之，琳曰：都不憶有此物也。斯寔據道為務，情無世涉；可書季代，足為師鏡。自住弘法，敷化四方，學侶客僧來如闤闠。招慰安撫，隨事憂承。而度雜公私，憲章有敘，故使外雖禁固，內實通流，山林望而有歸，軌道立而垂則。逮于歿後，此法彌崇，所以京室僧寺五十有餘，至於敘接賓禮，僧儀邕穆者，莫高於弘法矣。又寺居古墌，惟一佛堂，僧眾創停仄陋而已，琳薰勵法侶，共經始之。今則堂房環合，廚庫殷積，客主混同，去留隨意。裕法師云：以道通物，物由道感。惠由道來，還供道眾。故僧實由客，深有冥功。裕語有，琳近之矣。
釋慧斌，姓和氏，兗州人也。博覽經藝，文義洞開。偏曉字源，尤明章曜。年十九，鄉黨所崇為州助教。而情厭煩梗，懷慕出世。年二十三方預剪落，尋即歷聽經律。相沿兩載，睹講席喧撓，惟論聲勢，便入臺山修諸靜慮。一入八載，備行觀法，乃往泰山靈巖諸寺，以行道為務先。年三十四方隸官名，住秦州梁父甑山存道寺，更尋律部，博聽經論。而性狎禪林，譽彰遐邇。
及獻后云背，禪定攸興，下勑徵延，乃旋京邑。于時名望盛德八表一期，各擅英髦，人程鱗翼。而斌夏第最小，聲稱彌隆。衣缽之外，更無箱襆。容質清素，挺異恆倫，緇素目屬，莫不迴向。斯亦象季清厲之僧也。兼以布行純粹，言無品藻，每聞評論，輒即默然。防護戒儀，慈救為慮。每夏行履，執帚先掃，恐傷蟲蟻故也。隨得利養，密行檀濟，或造漉囊，或施道俗，惟急者方乃行之，仍復累屬勿泄人世。
及帝造寺，前訪綱維，京室同美勿高斌也，乃下詔徵為弘福寺主，緝諧上下，無敢乖猷。貞觀十九年十月六日。遘疾終寺，時年七十有二。
自斌之入道，生常恆務多以行道咒業為心，或誦釋迦、觀音，或行文殊悔法，歲中八十一日，六時行業。前後通數八十道場，身心悅懌，所得法利未可知也。至於教誡門學，惟論煩惱須斷。每有出罪露過，無不為之流涕。喜怒不形，誦持無忘，故羯磨之匠，通僧仰屬；道俗歸戒，其徒弘矣。故使魏王以下，內外懿親及梁、宋諸公皆承戒素。
初斌父朗有子七人，家世儒宗，斌第二也。仁壽徵入，愛敬無因。朗齒迫期頤。鍾鳴漏盡，今古意絕，生死路分，乃於汶水之陰，九逵之會，建義井一區，仍樹豐碑用裨其德。其銘略云：哀哀父母，載生載育。亦既弄璋，我履我復。一朝棄子，山川滿目，雲掩重關，風驚大谷。愛敬之道，天倫在茲。殷憂暮齒，見子無期。鑿井通給，託事興詞。百年幾日，對此長悲，玉撿之南，嶧陽之北，獲麟之野，秉禮之國。君有美政，俗多儒墨。玉井洞開，高碑斯勒。
釋志超，俗姓田，同州憑翊人也。遠祖流寓，遂居并部之榆次焉。少在童齔，智量過人，精厲不群，雅度摽遠。厭世從道，貫徹藏俞，而二親恃超更無兄弟，雖述其志，常用抑之，望嗣宗族，遂從儒流，遍覽流略。年垂壯室，私為娉妻。超聞之避斯塵染，乃逃竄林野。親姻周覓，藏影無方，既被執身，抑從伉儷。初則合為蹤，終亦同掩私室，冀行婚禮也。惟置一床，超乃抽氈席地，令妻坐上，躬自處床，儼思加坐，勤為說法，詞極明據。妻便流淚禮謝，辭以相累。頻經宵夕，事等金形；屢被訹勸，誠逾玉質。既確乎難拔，親乃捐而放之。
年二十有七，投并州開化寺慧瓚禪師。瓚志德澄明，行成眾範；未展度限，歷試諸難。志超潔正身心，勤履眾務，僧徒百數，供雜五行，兩食恆備，六時無缺。每有苦役，必事身先。瓚親閱驗。其情守節度，令受具。自進戒品，專修行儀，即往定州尋採律藏，括其精要，刪其繁雜。五夏不滿，三教備圓，乃返故鄉依巖綜習。
初入太原之西比干山拪引英秀，創立禪林，曉夕勤修，定慧雙啟。四儀託於戒節，二行憑於法依。學觀詵詵，無威而肅，致使聞風不遠而至。大業初歲，政網嚴明，擁結寺門，不許僧出。超聞之，慨而上諫，被衣舉錫出詣郡城，望有執送，將陳所諫，而官私弗顧，乃達江都即以事聞。內史以事非要害，不為通引，還遣并部。
至隋季多難，寇賊交橫，民流溝壑，死者太半，而超結徒勸聚，餘糧不窮。但恐盜竊相陵，便欲奔散，乃以法誡勸，無變爾情；鏡業既臨，逃響何地？眾感其言，心期遂爽。准式禪禮，課時無輟。嘗夜坐禪，忽有群賊排門直進，炬火亂舉，白刃交臨。合坐端然，相同儀象，賊乃投仗於地，拜伏歸依。超因隨宜誘引，量權授法。咸發心敬，合掌而退。其剛略攝御皆此類也。
高祖建義太原，四遠咸萃。超惟道在生靈，義居乘福，即率侶晉陽，住凝定寺。禪學數百，清肅成規。道俗欽承，貴賤恭仰。及皇旗南指，三輔無塵，義寧二年，超率弟子二十餘人奉慶京邑。武皇夙承嘉望，待之若仙，引登太極，敘之殊禮。左僕射魏國公裴寂。挺生不世，器璉宏深，第中別院置僧住所，邀延一眾用以居焉。亟歷寒暑，業新彌厲，但為貴遊諠雜，外進無因，必附林薄，方程慕遠。時藍田山化感寺沙門靈閏、智信、智光等。義解鉤玄，妙崇心學，同氣相求，宛然若舊，遂延住彼山，栖志得矣。攝緣聚結，其赴如雲。賢聖語默，互相敦重。而寺非幽阻，隸以公途，晦跡之賓卒難承業，乃徇物關表，意在度人，還返晉川選求名地。
武德五年，入于介山創聚禪侶。巖名抱腹，四方有澗，下望百尋，上臨千仞，泉石結韻於仙室，風雨飄清於林端。遂使觀者至止，陶鑄塵心。自強誨人，無倦請益。又於汾州介休縣治立光嚴寺，殿宇房廊躬親締搆，赫然宏壯，有類神宮。故行深者巖居，道淺者城隱；師資肅穆，競業其誠，聆音察色惟若不足。忽因遘疾，便知不久，誡累殷勤，示以禍福。以貞觀十五年三月十一日卒於城寺，春秋七十有一。山世同嗟賓主齊慟。德仁既往，學肆斯分。葬於城南山阜。
自服膺釋種，意在住持，晝夜剋勤，攝諸後學，所以日別分功，禮佛五百；禪結四時，身誡眾侶。有虧殿罰，而自執熏爐，隨唱屈禮，未嘗置地及以虧拜。及坐禪眾也，互相懲誡，纔有昏睡，親行勵率。有來投造，無不即度，授以戒範。進止威儀，攝養將迎，禮逾天屬。時遭嚴勑，度者極刑，而曾無介懷，如常剃落，致陸海慕義，避世逸僧憑若大山，依而修道。時講攝論、維摩、起信等，並詳而後說，深致適機。嘗以武德七年止於抱腹，僧徒僅百，偏資大齋，麥惟六石，同置一倉，日磨五斗用供常調。從春至夏，計費極多，怪而撿覆，止磨兩斛。據量此事，幽致可思。又數感異僧乘虛來往，雖無音問，儀形可驗。纔若墯者，便蒙神警。至於召眾鐘聲隨時自響，石泉上涌，隨人少多。靈瑞屢興，如此者非一。而奉敬戒法罕見其儔，護慎威儀，終始無替。自隋、唐兩代親度出家者近一千人，範師遺訓在所聞見。傳者昔預末筵，蒙諸惠誥。既親承其績，故即而敘焉。
釋曇韻，不詳氏族，高陽人。初厭世出家，誦法華經有餘兩卷。時年十九，仍投恆岳側蒲吾山，就彼虛靜訖此經部。值栖隱禪師曰：誦經非不道緣，常誦未即至道。要在觀心離念，方契正道耳。韻初承此告，謹即受而行之，專精念慧，深具舉捨。又聞五臺山者，世傳文殊師利常所住處，古來諸僧多入祈請，有感見者，具蒙示教。昔元魏孝文，嘗於中臺置大布寺，帝曾遊止，具奉聖儀。前種華園，地方二頃，夏中發豔，狀同鋪錦，光彩昱耀，亂人心目。如是嘉聞數發，蕩神悅耳，遂舉足栖焉。遍遊臺岳，備見靈相。初停北臺木瓜寺，二十餘歲，單身弔影，處以瓦窯。形覆弊衣，地布草蓐。食惟一受，味不兼餘。然此山寒厲，林生澗谷，自外峰嶺坦然遐淨。韻夜行晝坐思略昏情，慶其晚逢也。前所誦經心口不緣三十餘載，會隙歷試，一字無遺，乃更誦殘文，成其部帙。
至仁壽年內，有瓚禪師者結集定學，背負繩床，在雁門川中蘭若為業。韻居山日久思展往懷，聞風附道，便從瓚眾。一沐清化，載仰光猷，隨依善友，所謂全梵行也。屬隋高造寺，偏重禪門，延瓚入京。眾失其主，人各其誠散歸林谷，韻遂投于比干山。又遊南部離石，龍泉、文成等郡，七眾希向，夷夏大同；十善聿修緇素匡幸。原此河濱無受戒法，縱有志奉，皆往太原。夷夏情乖，人皆怯往，致有沙彌三十其歲者。及韻化行即傳斯教，山城兩眾皆蒙具足。
唐運伊始，兵接定陽，屢逢屯喪，本業無毀。以夜係晝，攝心乖逸。幽棲積久，衣服故弊，蚤虱聚結，曾不棄捐，任其欶噉，寄以調伏。曾以夏坐，山饒土蚤，既不屏除，氈如血凝，但自咎責，願以相酬，情無吝結。如此行施四十餘年。歲居耳順，忽無蚤虱。韻猶深自責曰：計業不應即盡，當履苦趣，受其報耳。又告門人曰：吾見超禪師寄他房住。素有壁虱不噉超公，乃兩道流出向餘房內。又見在蠱家食飯，匙接蠱精置于疊下，而快食如故，又不為患，蠱主懼焉。吾德不及超，何為致此？
每年於春秋二時依佛名法，冬夏正業則減食坐禪。甞願寫法華，誓須潔淨，數年已來，不能可辦。忽感書生無何而至，告云善解抄經。韻邀以法據。並謂堪能。遂乃安于石室。立淨書之。旦入暮出。深怪其行。未盈一旬。七軸俱了。將以禮䞋。目前不見。及遭賊抄。藏經巖窟。世靜往收。乃委于林下。箱襆久爛而卷色如初。斯感驗奇異率此類也。
又常居別室自勤修業。餘有眾侶難嗣其蹤。每云：吾年事如此，何可放捨？若坐昏悶，即起禮佛。甞策四儀，以道量據，自見勝達，尟倫其德。以貞觀十六年端坐終於西河之平遙山，春秋八十餘矣。
自韻十九入山，六十餘載，不希名利，不畜侍人，不隸公籍，不行己任，凡有所述職皆推寄於他焉。
釋慧思，姓郭氏，汾州介休人也。少學儒史，宗尚虛玄，文章書隸有聲鄉曲。年二十五在并傳授，初不知佛乘之深奧也。會沙門道曄德盛當鋒，處宗講揚攝大乘論，試往潛聽冥漠難追，累日詳受，薄知希向，因求度脫。傳聞出家德業勿高禪定，即而習焉。三十許載，師承靡絕。又聞念慧相須譬諸輪趐，遂周尋聖教，備嘗弘旨。冬夏業定，春秋博採。單衣節食，見者發心。道志之倫往往屯赴，因而結眾於箕山之陰，晝則斂容默念，中夜昏塞為眾說法，六時篤課，不墜清猷。
時說死觀，各言其志，有云省約，有志泰甚，思曰：出家之人生已從緣，死當自任，豈勞人事送此枯骸？余必一期當自運耳。時以為未經疾苦，故得虛置其言。後覺不悆，財經兩日，尋告眾曰：余其死矣。便起躡履，案行空窟，除屏殘屍，入中加坐。發遣徒侶，累以正命。處既森竦，世號寒林，眾不忍離，經夜旁守。至明往觀，端拱如故。就觸其身，方知已卒。春秋五十有五。即貞觀十六年五月矣。因即而殮焉。
釋道綽，姓衛，并州汶水人。弱齡處俗，閭里以恭讓知名。十四出家，宗師遺誥，大涅槃部偏所弘傳，講二十四遍。晚事瓚禪師，修涉空理，亟沾徽績。瓚清約雅素，慧悟開天，道振朔方，升名晉土。綽稟服神味，彌積歲時。承昔鸞師淨土諸業，便甄簡權實，搜酌經論，會之通衢，布以成化。克念緣數，想觀幽明，故得靈相潛儀，有情欣敬。恆在汶水石壁谷玄中寺，寺即齊時曇鸞法師之所立也。中有鸞碑具陳嘉瑞，事如別傳。
綽般舟、方等，歲序常弘，九品十觀分時紹務。嘗於行道際，有僧念定之中，見綽緣佛。珠數相量如七寶大山，又睹西方靈相繁縟難陳。由此盛德日增，榮譽遠及，道俗子女赴者彌山。恆講無量壽觀，將二百遍，導悟自他，用為資神之宅也。詞既明詣，說其適緣，比事引喻，聽無遺抱。人各搯珠，口同佛號，每時散席，響彌林谷。或邪見不信，欲相抗毀者，及睹綽之相善，飲氣而歸。其道感物，情為若此也。
曾以貞觀二年四月八日，綽知命將盡，通告事相。聞而赴者滿于山寺，咸見鸞師在七寶船上，告綽云：汝淨土堂成，但餘報未盡耳。並見化佛住空，天華下散，男女等以裙襟承得，薄滑可愛。又以蓮花乾地而插者，七日乃萎。及餘善相不可殫紀。自非行感備通，詎能會此乎？
年登七十，忽然齓齒新生如本，全無歷異。加以報力休健。容色盛發，談述淨業，理味奔流，詞吐包蘊，氣霑醇醴。并勸人念彌陀佛名，或用麻豆等物而為數量，每一稱名便度一粒，如是率之，乃積數百萬斛者。並以事邀結，令攝慮靜緣，道俗響其綏導，望風而成習矣。又年常自業穿諸木欒子以為數法，遺諸四眾，教其稱念。屢呈禎瑞，具敘行圖。著淨土論兩卷，統談龍樹、天親，邇及僧鸞、慧遠，並遵崇淨土，明示昌言，文旨該要，詳諸化範，傳燈宇縣，歲積彌新。傳者重其陶鎣風神，研精學觀，故又述其行相。
自綽宗淨業，坐常而西；晨宵一服，鮮潔為體；儀貌充偉，并部推焉。顧瞬風生，舒顏引接。六時篤敬，初不缺行。接唱承拜，生來弗絕。纔有餘暇，口誦佛名，日以七萬為限，聲聲相注，弘於淨業，故得鎔鑄有識，師訓觀門西行廣流，斯其人矣。沙門道撫，名勝之僧，京寺弘福逃名往赴。既達玄中，同其行業，宣通淨土，所在彌增。今有惰夫口傳攝論，惟心不念，緣境又乖，用此招生，恐難繼相。綽今年八十有四，而神氣明爽，宗紹存焉。
釋明淨，密州人。少出家，昧定為業，潔志忠恪，謹厚澄肅。嘗居海畔蒙山，宴坐經數十載，人莫測之也。後南遊東越天台諸山，禪觀在懷，無緣世習。而衣服襤縷，動止適時，同侶禪徒未之弘仰，山粒致絕。日至村中，每從乞食，齎還中路，值於群虎，皆張口閉目，若有饑相。淨曰：吾經行山澤多矣。虎兕無心畏之。今列于路旁，豈非為食耶？乃以匕抄飯，內其口中，餘者對而噉盡，告曰：知來食少，輒濟自他。殊不副懷，深用多愧。明日乞食，虎又如前。頻有此緣，同伴乃異其度。
晚為山幽地濕，形報苦之，還返海隅，住蒙山側，內遵道觀，外感潛通，令問遠流，靈祇葉應。嘗值亢旱，苗稼並枯，淫祀之流妄祈邀請，雖加懇惻，終不能致。淨曰：可罷諸邪禱，吾獨能降。遂結齋靜室。七日平旦，雲布雨施，高下滂注，百姓利焉，戴之若聖。
貞觀三年，從去冬至來夏，六月逈然無雨，天子下詔釋、李兩門岳瀆諸廟爰及淫祀，普令雩祭。於時萬里赫然，全無有應，朝野相顧，慘愴無賴。有潘侍郎者，曾任密州，知淨能感，以狀奏聞。勑召至京，令住祈雨。告以所須一無損費，惟願靜念三寶，慈濟四生，七日之後，必降甘澤。若欲酬德，可國內空寺并私度僧並施其名，得弘聖道。有勑許焉。雖無供給，而別賜香油。於莊嚴寺靜房禪默，至七日向曉，問守衛者曰：天之西北應有白虹，可試觀之。尋聲便見。淨曰：雨必至矣。須臾雲合，驟雨忽零。比至日晡，海內通洽，百官表奏皇上之功，淨之陰德全無稱述。新雨初晴，農作並務，苗雖出隴，更無雨嗣，萎仆將死，設計無所。左僕射房玄齡躬造淨所，請重祈雨，淨曰：雨之昇降出自帝臣，淨有何德敢當誠寄？前許無報，幽顯同憂。若循素請，雨亦應致。以事聞奏，帝又許焉，乃勑權停俗務，合朝受齋。淨乃依前靜坐；七日之末，又降前澤，四民懽泰。遂以有年，勑乃總度三千僧用酬淨德。其徵應難思，厥相叵測也。但以京輦諠雜，性不狎之，請還本鄉之茂勝寺。山居係業，竟不測其存沒云。
同寺僧慧融亦以禪業見稱，山居服食，咒水治病。勑召入京，亦住普光寺，二宮敬重，禮遺相接云。
釋慧熙，益州成都人。童稚出家，善明篇韻，文筆所趣，宛而成章。與綿州震響寺榮智齊名，俱為沙彌；卓異翹秀。後與成都大石寺沙彌道微連韻賦詩，微有言隙，因即屏絕人事，栖心禪業。年登受具，周聞經律摘採英華，用為賞要。攝論、雜心精搜至理；尤耽三論，是所觀門。嘗難基法師塵識義，初問以小乘，基以大乘通之，熙笑曰：大無不攝，但失小宗晚住州南空慧寺，立性孤貞，不群諸偶；弊於食息，專想虛玄。一坐掩關二十餘日，眾以不食既久，恐損身命，假以餘詞曰：國家搜訪藝能甚急，今不食閉門，世人謂聖願息流言，可時處眾。熙懼矯飾，便開門進食。由是迄今將三十載，一身獨立，不畜侍人；一食而止，不受人施。有講便聽。夜宿本房，但坐床心，兩頭塵合。自餘房地惟有一蹤，餘並莓苔青絮。衣服弊惡，僅免遮羞，冬則加納，夏則布衣。以冬破納懸置梁上，有聞熙名就房參拜，迎逆接候，累日方見。時發幽問，吐言高遠，預有元席，皆共憚之。年九十卒。今見在具諸聞睹。
釋世瑜，姓陳氏，住始州。父母早亡，傭作取濟。身形偉壯，長八尺三寸。希向佛理，無由自達。大業十二年，往綿州震響寺倫法師所出家，一食頭陀，勤苦相續。又往利州入籍住寺。後入益州綿竹縣響應山獨住多年，四猿供給山果等食。有信士母家生者，負糧來送，驚訝深山，常燒熏陸沈水香等。既還山，半路見兩人形甚青色，狀貌希世，負蓮華蔗芋而上，云：我供給禪師去也。然其山居三年之中，食米一石七斗。六時行道，以猿鳴為候。初惟一泉，後有三泉又出流下。
貞觀元年，夢有四龍來入心眼。既覺，大悟三論宗旨，遂往靈睿法師講下。所聞詞理宛若舊尋，即而覆述，便往綿州住大施寺。至十九年四月八日往崇樂寺，言話欲遊方去。或有喻曰：只此寺者是諸方也。因還大施本房。香氣滿室，坐處之地涌三金錢。合眾尋香從瑜房而出，乃見加坐，手尚執鑪。刺史劉德威慶所未聞，作龕坐之，三年不倒。春秋六十三矣。
釋智聰，未詳何人。昔住楊都白馬寺，後住止觀專聽三論。陳平後，度江住扬州安樂寺。大業既崩，思歸無計，隱江荻中，誦法華經，七日不饑。恆有四虎遶之而已。不食已來，經今十日。聰曰：吾命須臾，卿須可食。虎曰：造天立地，無有此理。忽有一翁，年可八十，掖下挾船曰：師欲度江栖霞住者，可即上船。四虎一時目中淚出。聰曰：救危拔難正在今日，可迎四虎。於是利涉往達南岸，船及老人不知何在。聰領四虎同至栖霞舍利塔西，經行坐禪，誓不寢臥。眾徒八十咸不出院，若有凶事，一虎入寺大聲告眾，由此驚悟，每以為式。聰以山林幽遠，糧粒艱阻，乃合率楊州三百清信以為米社，人別一石，年一送之。由此山糧供給道俗，乃至禽獸，通皆濟給。
至貞觀二十二年四月八日，小食訖，往止觀寺，禮大師影像，執鑪遍禮，又往興皇墓所禮拜，還歸本房，安坐而卒，異香充溢。丹陽一郭受戒道俗三千餘人奔走山服，哀慟林野。時年九十九矣。
釋僧徹，姓靳，河東萬泉人。性戒肅成，專思出俗，慈親鞠養，未始遂之。既丁荼蓼，乃遵前志。樂行蘭若，索居蒲阪。習平等觀，行實言法。四俗歸向，承化連邑。有孤山者，其山陽介村是也，遂依而結業，廕以石巖，汲以下隰。積歲崇道，物莫不高之，各捨財力共營圖搆。地本高險，古絕源泉，念矜勞倦，中宵軫結。晨行巖險，見如潤濕，以刃導之，應手泉涌。道俗聞此，驚歎歸依，更廣其居，重增檐宇。秦州刺史房仁裕表陳其事，請立伽藍，下勑許之。今之陷泉寺是也。公私榮慶，請徹以為寺主，俯從物議，遂乃從之。四方慕義，相顧依投，門庭充。及徐王部絳，寺又屬焉，軒蓋來尋，請居州邑，傾心盡禮，厚供彌隆。
俄復還山，却崇前業。性在慈仁，弘濟成務，所以群鳥食於掌上，宿雁翔於廡下。年踰杖國，未嘗痾瘵，忽告眾曰：吾將去矣。食畢，收衣結加趺坐，顧命徒屬，誡以清言，並令出戶，惟留一侍，告曰：夫識神託形，寄之煖氣，命盡身冷方可觸吾。告已，冥目若禪。久而尋視，方知已絕。春秋七十有七。
初未終之前三朝，山樹通變白色，橫雲如帶，絕望東西。道俗奔赴，制以心喪禮也。遷靈山窟，還依坐之。府縣官庶子來咸會。是日，風清景亮，降以白花，六出淨榮，如雪如冰，衣以承之，不久便散。三載之後，猶存初坐。門人為之易簣，而衣服一無霑污，乃就加漆布。弟子等懷雙林右脅之教，抱兩楹負手之歌，以為相好像設開含識之尊嚴，法慧聲光寔超生之津濟，遂就京邑奉建高碑，高一丈五尺，刻像書經兼敘言行，引還本寺，聚眾立之。度支尚書唐臨昔住萬泉，贊承俗務，性行專信，素奉歸依。後仕華省，常修供養。顧惟德本，便勒銘云。
論曰：經不云乎？禪智相遵，念慧攸發。神遊覺觀，惑使交馳。何以知其然耶？但由欲界亂善，性極六天，色有定業，體封八地，通為世結，愛味不殊。莫非諦集重輕，故得報居苦樂？終是輪迴諸界，未曰缺有超生。且據亂靜二緣，故略分斯兩位。然則三乘賢聖及以六邪諸道，將欲厭煩栖慮，莫不依乎初定。良以心殊麤妙，慧開通局，遂有總斯一地，得延邪正之機。
自釋教道東，心學惟尟，逮于晉世方聞睿公，故其序云：慧理雖少，足以開神達命。禪法未傳，至於攝緣繫想，寄心無地。時翻大論，有涉禪門，因以情求廣其行務。童壽弘其博施，乃為出禪法要解等經。自斯厥後，祖習逾繁。曇影、道融，厲精於淮北，智嚴、慧觀勤志於江東。山栖結眾則慧遠標宗，獨往孤征則僧群顯異。雖復攝心之傳時或漏言，而茂績芳儀更開正級，不可怪也。逮于梁祖廣闢定門，搜揚宇內有心學者，總集楊都，校量深淺，自為部類。又於鍾陽上下雙建定林，使夫息心之侶栖閑綜業。于時佛化雖隆，多遊辯慧，詞鋒所指，波涌相凌。至於徵引，蓋無所筭。可謂徒有揚舉之名，終虧直心之實。信矣。
或有問曰：大聖垂教，正象為初。禪法廣行，義當修習。今非斯時，固絕條緒。其次不倫，方稱末法。乃遵戒之行，斯為極也。請為陳之。因為敘曰：原夫正象東設，被在機緣。至於務道，無時不契。然教中廣敘信法兩徒，誠由利鈍等機，所以就時分位。若能返源體道，深厭諸有，學與佛世，其德齊焉。故初千年為正法也，即謂會正成聖，機悟不殊。第二千年依教修學，情投漸鈍，會理叵階；攝靜住持，微通性旨。然於慧釋未甚修明，相似道流為象法也。第三千年後，末法初基，乃至萬年，定慧道離，但弘世戒，威儀攝護，相等禪蹤。而心用浮動，全乖正受，故並目之為末法也。善見所述，法住萬年。護持紹世，斯蹤可錄。若依魔耶？時度千年，不修靜觀，非通論也。約相兩敘，矛盾乖蹤。就緣判教，各有其致。至如世情煩掉，人顯鋒奇；纔斆攝持，皆耽昏漠。良由習熏既遠，宗匠難常。即目易觀，未遑誠教。善見萬載亦是明規，准法具修，義無不獲。故論敘云：初五千年得三達智，後五千但遵戒法。前據道法，理觀住持，故云入聖，諒有從也。後在事亂，相法住持，何能入道？故言是也。若乃心水鼓浪則世業難成，想寂離緣則理自清顯。涅槃敘定豈不然哉？故使聚落宴坐，神仙致譏；空林睡臥，群聖同美。誠以託靜求心則散心易攝，由攝心故，得解脫也。成論明誥，斯可師之。
世有定學，妄傳風教，同纏俗染，混輕儀跡。即色明空，既談之於心口，體亂為靜，固形之於有累。神用沒於詞令，定相腐於脣吻。排小捨大，獨建一家。攝濟住持，居然乖僻。智論所敘，前傳具彰，頃世已來，宗斯者眾，豈不以力劣兼忘之道，神頓絕慮之鄉乎？所以託靜栖心，群籍皆傳其靈異；處喧攝慮，今古未章其感通。信可依矣。高齊河北獨盛僧稠，周氏關中尊登僧實。寶重之冠方駕澄安，神道所通制伏強禦。致令宣帝擔負，傾府藏於雲門；冢宰降階，展歸心於福寺。誠有圖矣。故使中原定苑剖開綱領，惟此二賢接踵傳燈，流化靡歇，而復委辭林野，歸宴天門。斯則挾大隱之前蹤，捨無緣之高志耳。終復宅身龍岫，故是行藏有儀耶？
屬有菩提達摩者，神化居宗，闡導江洛，大乘壁觀功業最高，在世學流歸仰如市。然而誦語難窮，厲精蓋少。審其慕，則遣蕩之志存焉；觀其立言，則罪福之宗兩捨。詳夫真俗雙翼，空有二輪。帝網之所不拘，愛見莫之能引。靜慮籌此，故絕言乎？然而觀彼兩宗即乘之二軌也。稠懷念處清範可崇，摩法虛宗玄旨幽賾。可崇則情事易顯，幽賾則理性難通。所以物得其筌，初同披洗，至於心用壅滯惟繁云之儔，差難述矣。義當經遠，陶治方可會期。十住羅穀，抑當其位。褊淺之識，隳惰之流，朝入禪門，夕弘其術，相與傳說，謂各窮源。神道冥昧，孰明通塞？是知慮之所及、智之所圖。無非妄境惑心。斯是不能返照其識，浪執境緣，心靜波驚，多生定障。即謂功用定力所知，外彰其說，逞慢程惑，此則未閑治障，我倒常行。他力所持，宗為正業。真妄相迷，卒難通曉。若知惟心妄境不結，返執前境非心所行，如此胥徒安可論道？
有陳智璀師仰慧思。思寔深解玄微，行德難測。璀亦頗懷親定，聲聞于天。致使陳氏帝宗咸承歸戒，圖像榮供逸聽南都。然而得在開弘，失在對治。宗仰之最，世莫有加。會謁衡岳，方陳過隙，未及斷除，遂終身世。隋祖創業，偏宗定門，下詔述之，具廣如傳。京邑西南置禪定寺，四海徵引，百司供給，來儀名德咸悉暮年，有終世者，無非坐化。具以聞奏，帝倍歸依。二世纘曆，又同置寺，初雖詔募，終雜講徒，故無取矣。當朝智顗亦時禪望，鋒辯所指，靡不倒戈；師匠天庭，榮冠朝列，不可輕矣。至如慧越之捋虎鬚，道舜之觀牛影，智通之感奇相，僧定之制強賊，節操如鐵石，志概等雲霄，備彰後傳，略為盡美。又如慧瓚禪主嘉尚頭陀，行化晉趙，門庭擁盛，威儀所擬無越律宗，神解所通，法依為詣，故得理事符允，有契常規。道有窊隆，固為時喪。致延帝里，沒齒亡歸。頃有志超即承瓚胤，匡讚之德乃跨先摸，弘訓之規有淪其緒，故使超亡其風頹矣。
觀夫慧定兩級各程其器，皆同佛日，無與抗衡。然於祥瑞重沓，預覿未然；即世恬愉，天仙葉衛。誠歸定學，蓋難奪矣。頃世定士多削義門，隨聞道聽，即而依學，未曾思擇扈背了經。每緣極旨，多虧聲望，吐言來誚往往繁焉。或復耽著世定，謂習真空；誦念西方，志圖滅惑。肩頸掛珠，亂搯而稱禪數；納衣乞食，綜計以為心道。又有倚託堂殿，遶旋竭誠；邪仰安形，苟存曲計；執以為是，餘學並非。冰想鏗然，我倒誰識？斯並戒見二取；正使現行；封附不除，用增愚魯。向若纔割世網，始預法門，博聽論經，明閑慧戒，然後歸神攝慮，憑准聖言，動則隨戒策修，靜則不忘前智，固當人法兩鏡，真俗四依。達智未知，寧存妄識？如斯習定，非智不禪，則衡嶺台崖扇其風。也復有相迷同好聚結山門，持犯蒙然，動掛形網。運斤運刃無避種生，炊爨飲噉寧慚宿觸？或有立性剛猛，志尚下流，善友莫尋，正經罕讀，瞥聞一句即謂司南，唱言五住久傾，十地將滿；法性早見，佛智已明。此並約境住心，妄言澄靜，還緣心住，附相轉心，不覺心移，故懷虛託。生心念淨，豈得會真？故經陳心相，飄鼓不停。蛇舌燈焰，住山流水。念念生滅，變變常新。不識亂念，翻懷見網，相命禪宗未閑禪字。如斯般輩，其量甚多，致使講徒例輕此類。故世諺曰：無知之叟義指禪師，亂識之夫共歸明德。返迷皆有大照，隨妄普翳真科。不思此言，互談名實。考夫定慧之務，諒在觀門。諸論所陳，良為明證。通斯致也，則離亂定學之功，見惑慧明之業，若雙輪之遠涉，等真俗之同遊。所以思、遠振於清風，稠、實標於華望。貽厥後寄，其源可尋。斯並古人之所同錄，豈虛也哉？
釋惠祥，姓周。十五出家，頭陀乞食，默自禪誦，不與眾同。人不知其道觀淺深，而高其遠度。聽三論，聞提婆護法之功，莫辭開腹之患，有心慕焉。遊諸法肆，見威儀不整者，謂人曰：祥受戒後，住持此寺，令入律行。年十九，染患三月，救療無徵，夜中宴坐，歎曰：大丈夫本欲以身從道，於末法中摧伏非法，如何此志未從，為病所困？將曉，有一人長丈餘，謂曰：但誦涅槃，無愁不差。至旦即誦，三日便瘳，當年誦通，卒其所望。進具聽律，鏡其文理。住寧國寺。當講四分及涅槃經，所以護法維持不惜身命，諸有虧違，望風整肅。
大業末，夏中因食，口中得舍利，不辯棄地，輒還在口。如是數四，疑是真身，砧槌不碎，遂聲鐘告眾，白黑咸集。祥涕泣焚香，願降威力。須臾，放五色光，異香遍郭，眾睹希有；屠獵改業，乃使市無肉肆；因與四眾起浮圖九級，高百餘尺，今見在。然其所食日止一餐，不問多少，頓受不益。體貌肥白，可長八尺有餘，行路不識莫不怪仰。刺史李昇明至寺，怪異，謂群官曰：此道人膚容若此，日可應噉一羊。語訖，覺手足不隨，乘馬失御。諸官以實告之，便悔謝還復。大使權茂行至鄧州，又怪，昇明曰：此大德非凡。具說往緣。茂不信，請將七日試以麤食，而膚色更悅。茂愧伏，悔先不信之罪。
將終，手執經䠒跪，謂弟子曰：吾今逝矣。汝好住持，無令絕滅。又感異香盈郭。以大業末年八月卒，春秋七十。氣命雖絕，而䠒跪執經如初。遠近奔赴。見其卓然，無不歎訝。
釋曇倫，姓孫氏，汴州浚儀人。十三出家，住修福寺，依端禪師。然端學次第觀，便誡倫曰：汝繫心鼻端，可得靜也。倫曰：若見有心，可繫鼻端。本來不見心相，不知何所繫也？咸怪其言，嗟其近學，如何遠悟？故在眾末禮悔之時，隨即入定，大眾彈指，心恆加敬。後送缽上堂，未至中路，卓然入定，持缽不傾。師大深賞，異時告曰：令汝學坐，先淨昏情，猶如剝蔥，一一重重剝，卻然後得淨。倫曰：若見有蔥，可有剝削。本來無蔥，何所剝也？師曰：此大根大莖，非吾所及，不敢役使。
進具已後，讀經禮佛都所不為，但閉房不出，行住坐臥唯離念心以終其志。次知直歲，守護僧物，約勒家人曰：犬有別食，莫與僧粥。家人以為常事，不用倫言，犬乃於前嘔出僧粥，倫默不及之。後又語，令莫以僧粥與犬，家人還妄答云：不與。群犬相將於僧前吐出粥以示之。於時道俗咸伏其敬慎。又有義學論士諍來問者，隨言即遣，無所罣礙。
仁壽二年，獻后亡背，興造禪室召而處之。還即揜關依舊習業，時人目之為臥倫也。有興善粲法師者，三國論首，無學不長，怪倫臥禪，言問清遠，遂入房與語，探究是非。倫笑曰：隨意相審。遂三日三夕，法樂不眠。倫述般若無底，空花焰水，無依無主，不立正邪，本性清淨。粲乃投地敬之，讚歎：心路無滯，不思議乃如此也。倫在京師，道俗請者相續，而機緣不一，悟迷亦多，雖善巧方便，令其醒悟，然各自執見，見我為是，故此妙理罕得廣流。有玄琬律師、靜琳法師，率門人僧伽、淨等往來受法。如此眾矣，如魚子焉。
武德末年，疾甚，於莊嚴寺傍看寂然，有問往生何處，答：無盡世界。又便寂然。僧伽以手尋其冷觸，私報人曰：冷觸到膝，四大分離，亦應生苦。倫曰：此苦亦空。問曰：捨報云何？報曰：我主四大闘在已到屈膝，死後籧篨裹棄之，莫作餘事。又曰：打五更鐘未？報曰：未少時，維那打鐘。看之已絕，年八十餘矣。諸門學等依言送於南山，露骸散於中野。
有鮑居士者，名慈氏，弱年背俗，愛樂禪觀，生不妻娶，形無飾華；親承德音，調心養氣，守閑抱素，承倫餘業五十餘，年七十五矣。
釋普明，姓衛氏，蒲州安邑人。十三出家，事外兄道遜法師。遜道王晉川，又以付付廷興寺沙門童真為弟子。明抗志住持，以大法為己任。性聰敏，解冠儕流。講聽相仍，無法不學。周游肆席，曾無住房。固使勤而有功，經論滿抱。十八，講勝鬘、起信，夙素聽之，知成大器。進具已後，專師涅槃、四分、攝論。年二十四講涅槃，三十解攝論。凡所造言，賓主兼善，使夫妙義積散，出言傳旨，聲流遠近。
大業六年，召入大禪定道場，止十八夏，名預上斑。學功所位，四事既備，不闕二嚴。武德元年，桑梓傾音，欣其道洽，以事聞上，有旨令住蒲州仁壽寺。鎮長弘道，無憩寒暄。晝談夜坐，語默依教。心神爽迅，應對雲雨。曾未聞經，一披若誦。斯則宿習博聞，故能若此，不可比擬也。日常自勵戒本一遍、般若金剛二十遍，六時禮懺，所有善根迴向淨土，至終常爾。凡造刻檀像數十龕，寫金剛般若千餘部，請他轉五千餘遍，講涅槃八十餘遍，攝論、勝鬘諸經論等遍數難紀。以年月終于住寺，春秋八十有六。
有弟子義淹，戒潔清嚴，見知可領。乃遷葬蒲阪東原，鑿穴處之，樹碑其側。
釋曇獻，姓張，京兆始平人。少事昌律師。昌，虞鄉賈氏，淨行無玷，精誠有聞，股肱之地咸所宗仰。所居谷口素有伽藍，因此谷名遂顧寺，目為靜林寺也。昌師攝念經行，常志斯所。周武道喪，隳壞仁祠，昌與俗惟移，而律議無缺。隨文御宇，重啟法筵，百二十僧，釋門創首，昌膺此選也。仍僧別度侍者一人，獻預其位，住大興善。
昌後言歸故里，悲瘞靈儀，掘出莊嚴，一佛興世，博修院宇，延緝殿堂。緇素翹誠，始欣有奉。彫造未畢，而昌遷逝，族人百數仰慨尊容，以為法儀雖歿，神足猶在，祈請續功，便從來意，遂移仁壽而經營之。故得棟宇高華，不日而就，兩寺圍繞，四部歸依。州司以靜林、仁壽已偃慈風，柏梯、淨土末霑甘露，遂屈知柏梯寺任。俯從物議，又之斯位。釋網斯張，萬目咸舉。仁洽開務，有漏天舟。眾侶弘之，大小齊美。
以貞觀十五年正月微疾，至十五日旦，便曰：須向靜林。至卯時，乃有非常雲霧，遺形於柏梯山東南山頂。其夜，大放光明，形如花蓋，四照遠近，迄于三夕。經旬，其屍為靜林寺側諸信士潛竊神柩，真于靜林南山之頂。柏梯初不知也，於彼山頂兩夜續放神光，始詳其故。兩處交競九載，于茲緣州歷縣，紛黷不息。豈非通幽洞理，致茲靈感，深慈博惠，戀結眾情者乎？弟子等勒銘山阿，敢告惟遠。
釋無礙，姓陳氏，有晉永嘉，中原喪亂，南移建業。父曠，梁元帝徵蕃學士。以承聖元年，礙生成都，神姿特異，知有濟器。九歲便能應對，十歲入學，隨聞不忘。入長安，遇姚秦道安法師，安與語，怪其意致，勸令出家，即依言欣喜。令誦太子瑞應經，思尋聖跡，哀泣無已。
天和三年，周武皇后入朝，投名出家，先蒙得度。雖在弱冠，戒操逾嚴。建德三年，法門大壞，隨緣陸沉，乃值泥塗，情逾冰玉。開皇開法，即預搜揚，便住永寧，於齊大德超法師所聽智度論。一聞教義，神思豁然，財食頓清，形心俱遣。又入長安，學十地、阿毗曇等。時休法師於興善寺，命講大論，辯析分明，義端無擁，然於文句頗滯弘通，因誦本文，獲六十卷。
因抱心疾，獎眾斯睽，便還秦隴。開皇十年，總管河間王特屈寺任，統御遺法。大業二年，召入洛陽，於四方館刊定佛法。後還永寧，依前綱理。大業五年，煬帝西征，躬受勞問，賜綵二百段。十三年，州破入京，住莊嚴寺。眾以素知寺任，識達機緣，還欲請之。任非所好，以武德八年還返故寺，以無相觀而自調伏。貞觀十九年二月二十八日無疾而終，春秋九十四。道俗哀慟，若喪厥親焉。
釋道暀，姓周，汝南人。幼而精確，希志尚聞。古跡勝人，心願齊之。負笈金陵，居高座寺，聽阿毗曇心，妙達關鍵，非其好也。欽匡山遺軌，每逸言前。隋開皇十二年，依大將軍周羅侯遠屆廬岳，止東林精舍，心願匿跡，無事音塵。山寺法擁，勸引非一，遂不拒命，弘道度人，修建僧坊，四時無絕。隋季寇擾，華戎薦臻，獎撫門徒，如初不替。貞觀二年九月，身示有疾，曾未浹旬，忽有大星天墮，正在西閣大水池中，照朗山谷，逾千炬火。二十三日，僧正中食，謂弟子曰：僧食訖未？答曰：未竟。又曰：且喚上座來。依言既至，委以後事，跏坐而卒。諸殿閣門一時自開，異香滿寺，七日便歇。年八十二矣。
釋法顯，姓丁氏，南郡江陵人。十二出家，四層寺寶冥法師，服勤累戴，諮詢經旨。有聞欲界亂地，素非道緣，既已生中，如何解網？冥曰：眾生並有初地味禪，時來則發，雖藏心種，歷劫不亡。有顗禪師者，荊楚禪宗，可往師學。會顗，隋煬徵下，迴返上流，於四層寺大開禪府，徒侶四百，蔚爾成林，遂依座筵，聞所未悟。但夙有成惠，通冠玄蹤；霜鐘暫扣，已傳秋駕。顗師去後，更求明智、成彥、習皓等諸師，皆升堂睹奧，盡斲磨之思。
及將冠具，歸依皓師，誨以出要之方，示以降心之術，因而返谷靜處閑居。二翼之外，一無受畜。屬炎靈標季，荐羅戎火，餒殘相望，眾侶波奔，顯獨守大殿，確乎卓爾。旦資蔬水，中後絕漿，賊每搜求，莫之能獲。自非久入慈室，已抽毒箭，焉能忍茲疲苦，漏此凶威？自爾宴坐道安梅梁殿中三十餘載。貞觀之末，乃出別房。斯則追善吉之息嫌，蹈空生之秘行也。此堂有彌勒像，并光趺高四十尺，八部圍繞，彌天之所造也。其寶冠花帳、供具經臺，並顯所營。堂中五燈晝夜不絕，忽一燈獨熾，焰高丈餘。又一夜，著五色衣人持一金瓶來奉。又夢見一僧威容出類，曰：可往蘄州見信禪師。依言即往雙峰，更清定水矣。而一生染疾，並信往業，受而不治。衣食節量，柔順強識。所住之寺，五十餘年，足不出戶。
永徽三年十二月八日，夢身坐寶殿，授四眾戒，因覺漸疾。至四年正月十一日午時遷化，時年七十有七。顯以昨日申時自能起止，神彩了亮，踞禪床盥浴剃髮，就床跏坐，儼然便絕。其月十七日，葬于大明寺之北原。未終之前，門人見室西壁大開，白光遍滿，夜有白雲亘屋南北；二道堂中佛事並搖動，明日方絕。自終及葬，嶷然匡坐，合境道俗奔湊凄零。荊州都督紀王夙傳歸戒，欽仰清暉，命右記室郭瑜銘之于彼。
釋玄爽，姓劉，南陽人，早修聰行，見稱鄉邑。弱冠成婚，妻少而美，然爽貞誠清拔，志高蹈，視如革囊，情逾厭離。既無所偶，棄而入道，遊習肆道，有空俱涉。末聽龍泉寺琁法師，欣然自得，覃思遠詣，頗震時譽。又往蘄州信禪師所伏開請道，亟發幽微。後返本鄉，唯存攝念，長坐不臥，繫念在前。時本邑沙門藹明、稜法等並禪府名宗，往結投分。以永徽三年十月九日遷神山谷。
時襄部法門寺沙門惠普者，亦漢陰之僧傑也。研精律藏二十餘年，依而振績，風霜屢結，七眾齊肅，屬城挹歸。晚專入定門，廓銷事惱。紀王作鎮，將修追聖廢寺，綱總須人，眾舉於普，王深賞會。又楚俗信巫，殺為淫祀，普因孚化，比屋崇仁。又修明因道場凡三十所，皆盡輪奐之工，仍彫金碧之飾。以顯慶三年終於本寺，春秋八十。
釋惠仙，姓趙，河東蒲阪人。幼懷出俗，緣故淹留。年登不惑，方果前願。既出家後，隨方問津，雖多涉獵，然以華嚴、涅槃二部為始卒之極教也。迄於暮齒，耽味逾深，謂人曰：斯之二寶，全如意珠，無忽忘而暫捨也。所以執卷自隨，有若雙翼。或有言晤，披而廣之。住處衝要，九衢都會，百疾相投，萬禍憑救。而仙慈善根力，無假多方，但令念佛，無往不濟。由是蒙祐，遐邇傾心。寺有大像，製過十丈，年載既久，埃塵是生，棟宇頹落，珠璣披散，遂控告士俗，更締構之，雖淹星律，大造云就。
爾後，年漸遲暮，夢僧告曰：卿次冬間必當遷化，可早運行，應得延期。便如常業，不以為慮。至九月中，微覺不愈，知終在近，告侍人曰：吾出家有年，屢受菩薩戒，今者更欲受之。召諸大德，並不赴命，乃曰：大德但自調耳，何名度人？又曰：但取戒本讀。誦訖自慶，潸然而止。入夜有異天仙星布前後，高談廣述，乍隱乍顯，合寺聞見，或見佛像來入房首。日次將午，忽起坐合掌，召眾人曰：大限雖多，小期一念。並好住，願與諸眾為歷劫因緣。遂臥氣絕，年七十五，即永徽六年十一月十七日也。道俗哀之，雲布原野。
寺有亘禪師，穎脫當時，有聲京洛。行彌勒願生在四天，睹仙行業感徵，告眾曰：必見慈氏矣。若乖斯者，何能禎應若是乎？
釋惠寬，姓楊氏，益州綿竹孝水人。父名瑋，元是三洞先生、五經博士，崇信道法，無敦釋教，所以綿、梓、益三州諸俗每歲率送租米投於瑋，令保一年安吉，皆與章符而去，而車馬擁門如市。初時瑋妻懷孕，心性改異，辛鮏惡厭，乃生一女名為信相，性好閒靜，無緣嗜慾。後又懷妊，身極安隱，恆有異相。及其生也，母都不覺，忽然自出，都無惡露，然有異香，又不啼叫。乃至有識，未曾糞穢淋席，父母抱持，方乃便利，即寬身也。而臂垂過膝，性恆香潔，不近腥臊。
年五六歲，與姊信相於靜處坐禪，二親怪問。答曰：佛來為說般若聖智、界入等法門。共姊評論法相。父是異道，不解其言，附口錄得二百餘紙。有龍懷寺會師，聞有奇相，至其所，父以示之，會曰：並合佛經，無所參錯。有異禪師，不知何來，於淨慧寺入火光三昧，召彼女來。及至，不入，云是火聚。禪師曰：何不以水滅之？女即作水觀，滅火而入。禪師驗知深入諸定，勸令出家。父母受娉，及婿家不許，諸道俗官人為出財贖之。因有度次姊與寬身俱時出家。時隨蜀王秀在益，請入城內，妃為造精舍，鎮恆供養。嘗出於路，人有疑者，尼召來曰：莫於三寶所生異心，自受罪苦。彼人悔過。有造功德須物者，燒香祈請，掘地獲金，無不充足，斯事非一。至於食飲，欲食便食，不食乃經歲序，時人目之聖尼，即今本寺猶號聖尼寺也。
寬年十三，常樂獨坐，面無怒相，言常謙下。依空慧寺胤禪師、龍懷寺會闍梨所，隨聞經律，一覽無遺。未聞之經曾不知義，有難問者，皆為通之。初造龍懷寺，會有徒屬二百餘人並令在役，唯放於寬。有怨及者，會曰：斯人是吾本師，何得使作？昔周滅法，依相禪師隱于南山。及隋興教，辭師還蜀，嘗受囑云：汝還蜀土大有徒眾，有名惠寬，可將攝也。我憶此事，計師死日，當寬受生，無得致怪。自爾在山，依閑業定。年三十，還綿竹教化，四遠聞名、見形，並捨邪歸正。其俗信道父母皆道歸佛，捨宅為寺，于今見在。綿竹諸村皆為立寺，堂殿院宇百有餘所，修營至今，年常大齋，道俗咸會。正月令節，成都等七十縣競迎供待。有大功德須得經營，但請寬至，施物山積。
貞觀中，有僧名策，持咒有驗，於洛縣忽死，見閻王，曰：比獄中罪人多，應為誦咒，并請寬師講地獄經。從此得穌，經月不作。復更悶絕，閻王大怒，命牛頭使打鐘子百下：我令誦咒、講經，為眾生故，何不作？策穌已，即從洛縣往綿竹，三十里，未至疲臥，忽有異旋風吹起，須臾至寬所，正集轉經，告策曰：昨所住處，大為勞苦，為眾生者，不得辭苦。即令策登坐誦咒。大眾聞皆流汗，寬仍集眾講地獄經。
貞觀二十年，綿竹宋尉云：我不信佛，唯信周、孔。然我兩度得佛力，一為人在門側小便，置佛便止；一為冬月落水，燒木佛自炙。寬聞之，致書曉喻，宋曰：此道人徵異者，當試有靈不。取書名處，用拭大便，當即糞門裂，腳起不得，自唱：我死。即召寬來，雖悔過、造經像，盈月便卒。什邡縣陳家捨邪信佛，以竹園為寺。寬指授分劑，爾許可為僧院，中間一分堪立佛堂。即斷一竹，上豎標云：此分劑處欲造佛寺。當時生竹自乾，佛堂斷竹，泉水上涌。尋掘數尺，獲大石，石下金瓶舍利七粒。寬禮拜更請，遂放光，乃盛滿合。四遠又集，寺今見在。
永徽四年夏六月二十五日，春秋七十，卒於淨慧寺。未終一月，有五百神人，長丈餘，服天衣，持花香及紫金花臺從西方來迎，寬辭不堪，發遣令去。又於終日，放羊從市向房，悲數十聲。至夜，索水沐浴新衣，跏坐執爐已，命打無常鐘，聲遍郭聞。合郭咸集，曰：闍黎涅槃去。空中哭聲、寺內光明，莫測其來。道士等謂言燒寺，驚走來寺，乃知其非。自此入定氣盡，乃知永逝。寺內三橋，一當寬房堂，夜梁折聲震寺內。明旦，官人、道士咸來慟哭；寺中蓮池，池水忽乾，紅蓮變白。寺中大豫樟樹，三四人圍，忽自流血，血流入澗，澗水皆赤，月餘方息。又十七級塼浮圖高數十丈，裂開數寸。又有雙鵝不知何來，向靈鳴叫，伏地不去；葬時隨送，出郭失之。往無為山，去寺二十里，黑雲團空，隨行注雨，草木隨靡，至山方散。葬後，縣內道俗，七歲已上，著服泣臨，如是三年。爾後至今，凡設會家皆設兩座，一擬聖僧，一擬寬也。今猶獲供，送本寺靈相在山，端坐如在，自初至今，竟無虫血、污穢、朽腐之相。斯則豈非不退菩薩身，無萬戶虫耶？不然何以若此？
釋僧倫，姓呂氏，衛州汲人。祖宗，諸州刺史。父詢，隋初穆陵太守。未孕之初，二親對坐，忽有梵僧，秀眉皓首，二侍持旛在其左右，曰：願為母子，未審如何？即禮拜之。揮忽失所，因爾有娠。四月八日，四更後生。還見二旛翊其左右，兼有異香，產訖不見。五歲已後，迄於終亡，恆自目見白光滿屋。齊武平九年，與父至雲門寺僧賢統師、玟禪師所受法出家。時年九歲，二師問其相狀，答以：白光流臉，二旛夾之。歎曰：子真可度。因而剃落。
周武平齊，時年十六，與賢統等流離西東，學四念處，誦法華經。至開皇初，方興佛法，雲門受具，時年二十三。又於武陽理律師所聽始半夏，見五色光如車輪，照倫心上，眾並同見。即於光中禮五十三佛，猶未滅，更禮二十五佛，光乃收隱。又與方、願二師入黑山、太行諸山，行蘭若二十餘年。
太業末，賊徒起，領門人至衛州隆善寺，仍為偽夏竇建德、齊善行等請知僧事。武德五年，大統天下，入太行抱犢山教徒學念處法，由是四方負笈，山路成蹊。貞觀四年，衛州刺史裴萬頃與諸官人請令下山，日日受戒，大有弘利。以貞觀二十三年五月十三日四更，忽告門人：吾夜中於諸法得解脫，謂成無學，不謂天帝等迎。言已而絕。將殯於山，而哀慟不止。天極清朗，無雲而降細雨，眾咸異焉。時年八十五矣。
釋靜之，姓趙，雍州高陵人。父母念善，絕無息胤，祈求遍至，而無所果，遂念觀音，旬內有娠，能令母氏厭惡欲染，辛腥永絕。誕育之後，年七八歲，樂阿彌陀觀，依文修學，隨位並成，行見美境。骨觀明淨，性樂出家。既有一子，誓而不許。隨父任蜀，不久崩亡。意欲為父焚身報德，有一賢人引金剛般若云：捨身不如持經。乃迴心剃剪，用伸罔極。一入法門，翹誠逾厲，隨聽經律，而意在定門，後從江禪師習觀。而威容端雅，見者發心。
貞觀初，隱益部道江彭門山光化寺，一十餘載，常坐茅宇，不居僧房。四方集者二百餘人，六時三業，不負光景。又別深隱，入靈巖山，大虫為偶，無所驚擾。利州道禪師素交既久，請入劍閣，北窮腹山，徒侶十餘，齎米四石，恰至夏竟，一石未盡。小時鼻患肉塞，百方無驗，有僧令誦般若多心萬遍，恰至五千，肉鈴便落。行至秦州，被毒蛇螫，苦楚叵言，以觀行力，便見善境，自然除滅。後遇疾苦，依前得差，乃撰諸家觀門以為一卷，要約精最，後學重之。
顯慶三年，召入西明，別立禪府，利州本寺桂樹忽凋，胡桃自拔，佛殿無故北面仰地，尊儀不損。斯亦德動幽靈為若此也。以顯慶五年春三月二十七日右脅而終於西明，春秋五十七矣。
釋智巖，丹陽曲阿人，姓華氏。在童丱日，謂人曰：世間但競，耳目之前，寧知死生之際？鄉里異之，知有遠度也。及弱冠，雄威武略，智勇過人。大業季年，豺狼競逐，大將軍黃國公張鎮州揖其聲節，屈掌軍戎，奏策為虎賁中郎將。雖身任軍帥，而慈弘在慮，每於弓首挂漉囊，所往之處，漉水養蟲以為常事。
及偽鄭之在東都，黃公龔行征伐相陣，闘將應募者多。黃公曰：非華郎，將無以御之。偽鄭大將人馬具全，按轡揚鞭，以槍剟地，厲聲曰：若能拔得，方共決焉。巖時跨馬徐來，以腋挾槍而去。次巖以槍剟地，彼搖再三不動，乃下馬交刃，遂生擒之。巖反刀截其頸曰：吾誓不斷命，且施君頸。乃放之。
武德四年，從鎮州南定淮海，時年四十，審榮官之若雲，遂棄入舒州𡷗公山，從寶月禪師披緇入道。黃公眷戀追徵，答曰：以身訊道，誓至薩雲。願特捨恕，無相撓擾。既山藪幽隱，蘭若而居，豺虎交橫，馴狎無恐。忽見異僧，身長丈餘，姿容都雅，言音清朗，謂曰：卿已八十，一生出家，宜加精進。言訖不見。蒙此幽屬，精勵晨昏，一切世間如幻如夢。一時坐定，正在谷中，山水暴長，形將欲沒，熙怡端坐，嶷然便退。獵者問曰：身命可重，何不避耶？答曰：吾本無生，安能避死？獵者悟之，所獲並放，故山中飛走依託附焉。
昔同軍戎有睦州刺史嚴撰、衢州刺史張綽、麗州刺史閭丘胤、威州刺史李詢，聞巖出家，在山修道，乃尋之。既矚山崖竦峻，鳥獸鳴叫，謂巖曰：郎將癲邪？何為住此？答曰：我癲欲醒，君癲正發，何由可救？汝若不癲，何為追逐聲色，規度榮位，至於清爽都不商量。一旦死至，荒忙何計？此而不悟，非癲如何？唯佛不痴，自除階漸。
貞觀十七年，還歸建業，依山結草。性度果決，不以形骸為累。出處隨機請法，僧眾百有餘人，所在施化多以現事責覈究之心用通，故俗聞者毛豎零淚。多在白馬寺，後往石頭城癘人坊住，為其說法，吮膿洗濯，無所不為。永徽五年二月二十七日終於癘所，顏色不變，伸屈如恆，室有異香經旬。年七十八矣。
釋善伏，一名等照，姓蔣，常州義興人。生即白首，性知遠離。五歲，於安國寺兄才法師邊出家，布衣蔬食，日誦卷經；目睹七行，一聞不忘。貞觀三年，竇刺史聞其聰敏，追充州學，因爾日聽俗講，夕思佛義。博士責之，對曰：豈不聞乎？行有餘力，所以博觀。如不見信，請問前聞。乃試之，一無所滯。重為聯類佛教，兩用疏通，於是學館傾首：何斯人之若斯也？後逃隱出家，志樂佛法，欲罷不能。忽逢山水，淹留忘返；斯因宿習，非近學也。至蘇州流水寺璧法師所聽四經三論；又往越州敏法師所周流經教，頗涉幽求；至天台超禪師所，示以西方淨土觀行。因爾廣行交、桂、廣、循諸州，遇綜、會諸名僧，諮疑請決。又上荊襄蘄部見信禪師，示以入道方便。又往廬山見遠公淨土觀堂，還到潤州巖禪師所示以無生觀。
後共暉、才二師入桑梓山行慈悲觀，又為鬼神受戒莫噉肉。神又降巫者，令召伏受戒。巫者殺生祀神，神打之次死，降語曰：吾已於伏闍梨受戒，誓不食肉，如何為吾殺生？愍爾愚痴，且恕汝命。後更爾者，必加至死。自後諸祀永絕羶腥。常婺州二人同載績麻為貨，至江神所，一以蔬祭，一欲殺生。而未行，其麻並濕，前蔬祭麻並乾燥，於是行人忌憚，無敢肉祭。故其授戒功驗，人神敬仰，有陵犯者立見禍害。江淮間，屠販魚肉鵝鴨雞豬之屬受法開放，市無行肆，官人怪之。有義興令，素不信，嫌伏動眾，將加私度之罪。伏昆季賂之，其人忽即狗登繩床，眾蛇惱患，不久除名往常州，筮之，卦云：由犯賢聖，罪不可救。其人得急，就伏求免。
永徽二年，被括還家，然志好出俗，見家如獄，復往山居，苦節翹勤，人不堪其憂也。眾又屯聚，因為說法，讚令行慈：不殺者，佛教之都門也。不能行之，若講禮而為倨傲耳。又勸行六道供，以先祖諸亡者無越此途。又曰：山有玉，則草木潤；泉有龍，則水不竭。住處有三寶，則善根增長。常在伏牛山，以虎豹為同侶，食蚊虻為私行。視前六尺，未曾顧眄。經中要偈，口無輟音，大約十五觀、四明論以為崖准。
顯慶五年，行至衡岳，意欲求靜，返更屯結。說法既久，忽告曰：一切無常，氣息難保。夜深各散，緣盡當離。時不測其言也，便返閉而坐。爾夜，衡州諸寺鐘及笙管鳴聲徹曉，道俗咸怪。至房，關掩，乃破而開之，見伏端坐久終，便以奏聞。
釋解脫，姓邢，臺山夾川人。七歲出家，依投名匠，志在出道，唯在禪思；遠近訪法，無師不詣。復住五臺縣照果寺。隱五臺南佛光山寺四十餘年，今猶故堂十餘見在。山如佛光，花彩甚盛，至夏大發，昱人眼目。其側不遠有清涼山，山下清涼即文殊師利遊處之地也。有高行沙門曜者，年百六歲，自云：我年五十時，與解脫上人至中臺東，南下三十里大孚靈鷲寺請見文殊，行至花園北，遇一大德，形神慈遠，徐行東去。解脫頂禮發願，我時精神欣喜，不暇諮清。解脫云：已曾三度親見文殊，誡語云：汝自悔責，若切至，必悟道也。便依言自咎，晝夜剋責，心便安靜。又感諸佛見身說偈曰：
諸佛寂滅甚深法，曠劫修行今乃得，
若能開明此法明，一切諸佛皆隨喜。
因問：寂滅法何者是？若為教人令解之。諸佛即隱，空中聲曰：方便智為燈，照見心境界。欲究真實法，一切無所見。遂依此法化導有緣。在山學者來往七八百人，四遠欽風，資給弘護。四十餘年常在佛光，永徽中卒。今靈軀尚在，嶷然坐定在山窟中。
又五臺南娑婆寺南五六里，普明禪師獨靜坐禪，求見文殊，意欲請法。有神人空中告曰：汝無禪習，止可長生，龕前取藥服之，可得延壽。明懷疑不決。後又告曰：藥名長松，汝何不服？此藥無毒。明便依言服之。又告同行諸僧已，騰空而去。厥處見在，去恆岳目矚相接。
又有僧奣禪師者，住忻州秀容建國寺，恆於定襄來望人山南坐禪餌藥，年將八十，道俗尊仰，不知志入何法，而興歎者號不可思議人。其山靈泉望跡，石上見在，祈福者眾。永徽中，有人無目，不知何來，彈琵琶，誦法華一部，向望人山手彈口誦，以娛此山。亦不測其然。
釋法融，姓韋，潤州延陵人。年十九，翰林墳典探索將盡。而姿質都雅偉秀，一期喟然嘆曰：儒道俗文，信同糠秕，般若止觀寔可舟航。遂入茅山，依炅法師剃除周羅，服勤請道。炅譽動江海，德誘幾神，妙理真筌，無所遺隱。融縱神挹酌，情有所緣，以為慧發亂縱，定開心府，如不凝想，妄慮難摧，乃凝心宴默於空靜林。二十年中，專精匪懈，遂大入妙門，百八總持樂說無盡，趣言三一懸河不窮。
貞觀十七年，於牛頭山幽栖寺北巖下別立茅茨禪室，日夕思擇，無缺寸陰；數年之中，息心之眾百有餘人。初構禪室，四壁未周，弟子道綦、道憑於中攝念，夜有一獸如羊而入，騰荷揚聲，腳蹴二人，心見其無擾，出庭宛轉而遊。山有石室，深可十步，融於中坐，忽有神蛇長丈餘，目如星火，舉頭揚威，於室口經宿，見融不動遂去。因居百日，山素多虎，樵蘇絕人，自融入後，往還無阻。又感群鹿依室聽伏，曾無懼容。有二大鹿直入通僧，聽法三年而去。故慈善根力，禽獸來馴，乃至集于手上而食，都無驚恐。所住食廚，基臨大壑，至於激水，不可環階，乃顧步徘徊，指東嶺曰：昔遠公拄錫，則朽壤驚泉；耿將整冠，則枯甃還滿。誠感所及，豈虛言哉？若此可居，會當清泉自溢。經宿，東嶺忽涌飛泉，清白甘美，冬溫夏冷。即激引登峰，趣釜經廊，此水一斗輕餘將半。又二十一年十一月，巖下講法華經，于時素雪滿階，法流不絕，於凝冰內，獲花二莖，狀如芙蓉，璨同金色。經于七日，忽然失之，眾咸歎仰。
永徽三年，邑宰請出建初，講揚大品，僧眾千人。至滅諍品，融乃縱其天辯，商搉理義。地忽大動，聽侶驚波，鐘磬香床，並皆搖蕩，寺外道俗安然不覺。
顯慶元年，司功蕭元善再三邀請，出在建初，融謂諸僧曰：從今一去，再踐無期。離合之道，此常規耳。辭而不免，遂出山門，禽獸哀號，逾月不止；山澗泉池，擊石涌砂，一時填滿；房前大桐四株，五月繁茂，一朝凋盡。至二年閏正月二十三日終於建初，春秋六十四。道俗哀慕，宮僚軫結。二十七日，窆於雞籠山，幢蓋笳簫，雲浮震野，會送者萬有餘人。
初融以門族五百為延陵之望，家為娉婚，乃逃隱茅岫。炅師三論之匠，依志而業。又往丹陽南牛頭山佛窟寺。
初融住幽栖寺，將事尋討，值執藏顯法師者稽留，日夕諮請，經久許之，乃問融所學，并探材術，遂寄詩達情，方開藏給，於即內外尋閱，不謝昏曉。因循八年，抄略粗畢，還隱幽栖，閉關自靜。房宇虛廓，惟一坐敷，自餘蔓草苔莓擁結坐床，塵高二寸。寒不加絮，暑絕追涼。藉草思微，用畢形有。然而吐言包富，文藻綺錯，須便引用，動若珠聯，無不對以宮商，玄儒兼冠。
初出幽栖寺，開講大集，言詞博遠，道俗咸欣。永徽中，江寧令季修本欽融嘉德，與諸士俗步往幽栖，請出州講。融不許，乃至三返，方遂之。舊齒未之許，後銳所商搉。及登元座，有光前傑，答對若雲雨，寫送等懸河，皆曰聞所未聞，可謂中興大法於斯人也。聽眾道俗三千餘人，講解大集，時稱榮觀。爾後乘茲雅聞，相續法輪，邑野相趍，庭宇充𨶮。時有前修負氣，望日盱衡，乍聞高價，驚惶府俞，來至席端，昌言徵責。融辭以寡薄，不偶至人，隨問答遺，然猶謙挹告大眾曰：昔如來說法，其理猶存。人雖凡聖，義無二准。何為一時一席，受道之眾塵沙；今雖開演，領悟之賓絕減？豈非如行如說，心無累於八風；如說如行，情有薄於三毒？不然將何自拔耶？聞者撫心，推測涯極，故使聽眾傾耳，莫不解形情醉。
初武德七年，輔公託跨有江表，未從王政。王師薄伐，吳越廓清，僧眾五千晏然安堵。左僕射房玄齡奏稱：入賊諸州，僧尼極廣，可依關東舊格，州別一寺置三十人，餘有遣歸編戶。融不勝枉酷，入京陳理。御史韋挺備覽表辭，文理卓明，詞彩英贍。百有餘日，韋挺經停，房公伏其高致，固執前迷，告融云：非謂事理不無，但是曾經自奏，何勞法衣出俗？將可返道賓王，五品之位，俯若拾遺，四千餘僧未勞傍及。融確乎不拔，知命運之有窮，旋于本邑。後方在度，又弘護之誠，喪形為本，略出一兩，示其化跡。
永徽之中，睦州妖女陳碩真邪術惑人，傍誤良善，四方遠僧都會建業，州縣搜討，無一延之。融時居在幽巖，室猶懸磬，寺眾貧煎，相顧無聊，日漸來奔，數出三百。舊侶將散，新至無依，雖欲歸投，計無所往。縣官下責，不許停之，融乃告曰：諸來法侶，無問舊新，山寺蕭條，自足依庇。有無必失，勿事羈離。望剎知歸，退飛何往？並安伏業，禍福同之。何以然耶？並是捨俗出家，遠希正法，業命必然，安能避也？近則五賊常逐，遠則三獄恆纏。心無離於倒迷，事有障於塵境。斯為巨蠹，志異驅除。安得瑣瑣公途，繫懷封著？並隨本志，無得遠於幽林。融以僧眾口給，日別經須，躬往丹陽四告士俗。聞者割減，不爽祈求。
融報力輕強，無辭擔負，一石八斗往送復來，日或二三，莫有勞倦。百有餘日，事方寧靜，山眾恬然，無何而散。于時局情寡見者，被官考責，窮刻妖徒，不能支任，或有自縊而死者。而融立志滔然，風塵不涉。客主相顧，諧會瑟琴，遂得釋然，理通情洽。豈非命代開士，難擁知人？寒木死灰，英英間出，寔斯人矣。時有高座寺亘法師，陳朝名德，年過八十，金陵僧望，法事攸屬，開悟當塗。融在幽栖聞風造往，以所疑義封而問曰：經中明佛說法，言下受悟無生。論中分別名句文相，不明獲益。法師受佛遺寄，敷轉法輪，如融之徒，未聞靜惑，為是機器覆塞，為是陶化無緣？明昧迴遑，用增虛仰。必願開剖盤結，伏志遵承。亘良久憮然告曰：吾昔在前陳，年未冠肇，有璀禪師，王臣歸敬，登座控引，與子同之。吾何人哉，敢當遺寄？遂爾而散。
融還建初寺，潛結同倫，亘重其道志，策杖往尋。既達建初寺，有德善禪師者，名稱之士，喜亘遠來，歡愉談謔。而善與融同寺，初未齒之，亘曰：吾為融來，忽輕東魯。乃召而問之，令敘玄致。即坐控舉，文理具揚，三百餘對，言無浮采。於是二德嗟詠滿懷，仍於山寺為立齋講。
然融儀表瑰異，相越常人，頭顱巨大，五岳隆起；眉目長廣，顙頰濃張；龜行鶴視，聲氣深遠，如從地出。立雖等倫，坐則超眾。衣服單素，纔得充軀，肩肘絕綿，動逾累紀。嘗有遺者，返而還之。而心用柔軟，慈悲為懷，童稚之與耆艾敬齊如一。屢經輕惱，而情忘瑕不顧。曾有同友，聞人私憾，加謗融身，詈以非類，乃就山說之。融曰：向之所傳總是風氣，出口即滅，不可追尋。何為負此虛談，遠傳山藪？無住為本，願不干心。故其安忍刀劍情靈若此。或登座罵辱，對眾誹毀，事等風行，無思緣顧，而顏貌熙怡，倍增悅懌。是知斥者故來呈拙，光飾融德者乎？
傳者抑又聞之：昔如來說化，加謗沸騰，或殺身以來誚，或繫杅以生誹，滅跡內以死虫，反說面欺大聖，斯徒眾矣。而佛府而隱之，任其訕誹。及後過咎還露，或生投地穴，或死入泥犁，天人之所共輕，幽顯為之悲慟。而如來光明益顯，金德彌昌，垂範以示將來，布教陳於陸海。
融嘗二十許載備覽群經，仰習正覺之威容，俯眄喋喋之聲。說陀那之風，審七觸之安，有剎那之想，達四選之無停。固得體解時機，信五滓之交貿；覽其指要，聊一觀之都融。融實斯融，斯言得矣。
釋惠方，姓趙，冀州信都來強人。七八歲便思出俗。年九歲，投蘇門淋落泉寺，居然靜志，眾侶怪其持高，遂授以九次十想，隨聞斂念，仍受此法，亟涉炎涼。隋文后崩，西京立寺，遠徵入住，厚禮供焉。而雅志不渝，山林綴想，雖遇匠石，無緣運斤，舊所禪徒虛懷鶴望。大業六年辭還本寺，門侶雲結，請道如山。隋季不靜，巖穴丘陵，移居汲郡之隆善寺。及皇運大昌，天下無事，又與門人修緝舊所，遂使松門石棟、巖室風窗並得經綸，更新雲構。曾於廊下言及幽微，沙彌伏階密聽，空中聲曰：何忽沙彌在此伏聽？懼驚起，又被打擊，經宿乃穌。其感靈祥如此例也。
以貞觀二十一年冬初終於所止，春秋九十有三。初未終前，忽有異香縈於巖室，氛氳三日。眾不測，恰終香歇。以其月十七日葬州北十里圓岡之陽。
釋法嚮，姓李，楊州海陵葛崗人。形長八尺，儀貌魁傑，眉目秀異。立性威嚴，言不妄發。足下有黑子，圓淨分明，相者曰：長為軍將，仍有重名於天下也。年十六，辭親出家，即事精苦，與人卓異。尼嫗參禮，未嘗與言。戒行清淨，誦法華通。攝山栖霞寺恭禪師，住法後賢，眾所歸仰，承名延致於寺側，立法華堂，行智者法華懺。嚮依法行，三七專注，大獲瑞應，知而不言。恭既入京，嚮還江北，海陵、寧海二縣各延供養。隋末，海陵大寧寺僧智喜，開房延入，於中靜坐，晝臥驚起曰：火發。喜四出顧視了無。嚮曰：吾患耳妄聞耶？明日晝驚，如此三度，遂東還寧海。去後，李子通賊破縣燒寺，如所告焉。大虫傷害，日數十人，乃設禳災大齋。忽有一虎入堂，搏一人將去，嚮逐後喚住：何造次？今為檀越設齋，可放此人。依言即放。諸虎大集，以杖扣頭為說法，於是相隨遠去。又欲往天台尋智者古跡，謂弟子曰：吾雖欲至天台而不達。在江南一山中，西北望見一城。及過江至江陰縣，道俗留連，於縣東南山起寺，號曰定山，便經年稔。
後天下漸安，又還海陵鹽亭，百姓留之。有小孤山，出地百仞，四面無草木，於前立寺處之。貞觀四年冬初，謂門人曰：吾與汝別。近夢惡，將不起矣。遂臥二十日。忽起，索湯盥浴、剃髮，自辰至酉，面西而終，年七十八。將終，謂弟子曰：吾願以身施諸鳥獸。此無林木，食若不盡，穢人眼目，可埋山西南。及依往埋，掘便值石，盤薄無由。又更試掘，遂得一處凹陷石上，恰得容身，因厝中，置塔其上。
嚮生常日投陀林野，馴伏猛獸，觀想西方，口唱南無佛。不多說法，隨緣一兩句。有災祥者令避，託以夢想所見。貞觀二年，有常洲人往幽洲，見一女人，問海陵嚮禪師健不？又問：識耶？答：不識。女人以烏絲布頭巾用寄嚮師。此人遇患，經年不至，嚮預知之，每歎息：那不至耶？人至江陰，附頭巾與海陵人，將至其處，乃令弟子逆之。恰至門首相值，以巾付還，嚮得巾執玩咨嗟裂破，付弟子人得一片，有不得者。
貞觀三年，天下大括，義寧私度，不出者斬。聞此咸畏，得頭巾者並依還俗，其不得者現今出家。其年大雪，深數尺，告弟子曰：吾須新菜。弟子曰：雪深叵得。曰：上山求之可有。如言上山數里，至一樹下，皆是青菜，取之而返。預知皆如此也。
釋道信，姓司馬，未詳何人。初七歲時，經事一師，戒行不純，信每陳諫，以不見從，密懷齋檢，經於五載，而師不知。又有二僧，莫知何來，入舒州嵲公山靜修禪業，聞而往赴，便蒙授法，隨逐依學遂經十年。師往羅浮，不許相逐，但於後住，必大弘益。國訪賢良，許度出家，因此附名住吉州寺。被賊圍城七十餘日，城中乏水，人皆困弊，信從外入，井水還復。刺史叩頭：賊何時散？信曰：但念般若。乃今合城同時合聲。須臾，外賊見城四角大人力士威猛絕倫，思欲得見刺史，告曰：欲見大人，可自入城。群賊即散。
既見平定，欲往衡岳，路次江洲，道俗留止廬山大林寺。雖經賊盜，又經十年。蘄州道俗請度江北，黃梅縣眾造寺，依然山行，遂見雙峰有好泉石，即住終志。當夜，大有猛獸來繞，並為受歸戒，受已，令去。自入山來三十餘載，諸州學道無遠不至，刺史崔義玄聞而就禮。
臨終語弟子弘忍：可為吾造塔，命將不久。又催急成，又問中未，答：欲至中。眾人曰：和尚可不付囑耶？曰：生來付囑不少。此語纔了，奄爾便絕。于時山中五百餘人並諸州道俗，忽見天地闇冥，遶住三里樹木葉白，房側梧桐樹曲枝向房，至今曲處皆枯。即永徽二年閏九月四日也。春秋七十有二。至三年，弟子弘忍等至塔開看，端坐如舊，即移往本處，于今若存。
釋惠明，姓王，杭州人。少出家，遊道無定所。時越州敏法師聚徒揚化，遠近奔隨。明於法席二十五年，眾侶千僧，解玄第一。持衣大布二十餘載，時共目之青布明也。翹勇果敢，策勤無偶。後至蔣州巖禪師所，一經十年，諮請禪法，在山禪念。經雪路塞，七日不食，念言：吾聞不食七日便死，今明知業也。若業自在，可試知之。以繩自懸於高崖，怳怳如人割斷。因落崖底，如人擎置，一無所損。復至荊州四望山頭陀，二虎交鬥，自往分解。冬夏一服，行止形俱，所去無戀，即經所謂如鳥凌空，喻斯人矣。誦思益經，依經作業。近龍朔年，從南山出，至京遊觀。與其言論，無得為先。不久旋返，云往江曲，依閑修道，莫知定所。
右大唐西明寺沙門釋道宣撰，見内典錄保唐寺藏經。
釋法超，姓孟氏，晉陵無錫人也。十一出家住靈根寺，幼而聰穎，篤學無倦。從同寺僧護修習經論，而雅有深思，幽求討擊，學論歸仰。貧無衣食，乞丐自資。心性柔軟，勞苦非慮。晚從安樂寺智稱專攻十誦，致名命家，語其折衷者，數過二百。自稱公歿後，獨步京邑。中歲廢業，頗失鴻緒。後復綴講，眾重殷矣。
帝謂律教乃是象運攸憑，覺慧階漸，治身滅罪之要，三聖由之而歸，必不得門如閉目夜行，常懼蹈諸坑塹。欲使僧尼於五篇七聚導意獎心，以超律學之秀，敕為都邑僧正，庶其弘扇有徒，儀表斯立。武帝又以律部繁廣，臨事難究，聽覽餘隙，遍尋戒檢。附世結文。撰為一十四卷。號曰出要律儀。以少許之詞網羅眾部。通下梁境並依詳用。普通六年，遍集知事及於名解於平等殿，敕超講律。帝親臨座聽受成規。以眾通道俗。恐陷於愆目，但略舉剛要，宣示宏旨。三旬將滿，文言便竟。所以導揚祕部，弘悟當機，遂得四眾移心，朝宰胥悅。至七年冬卒於天竺住寺，春秋七十有一。天子下敕流慰，并令有司葬鍾山開善寺墓。
釋道禪，交阯人。早出世網，立性方嚴，修身守戒，冰霜例德，鄉族道俗咸貴其剋己而重其篤行。仙洲山寺舊多虎害，禪往居之，此災遂遠。聞齊竟陵王大開禪律，盛張講肆，千里引駕，同造金陵，皆是四海標領，人雄道傑。禪傳芳藉甚，通夜不寐，思參勝集，簉奉真詮，乃以永明之初遊歷京室，住鍾山雲居下寺。聽掇眾部，偏以十誦知名。經略道化，僧尼信奉，故有稜威振發以見聲名，恬愉誘悟議于風采。都邑受其戒範者數越千人，常聽之徒眾不盈百，兼樂滅覺觀。亟留幽谷，動逾宵景方尋顧步，加復蔬食弊衣，華無布口，有濟方美者，便隨給貧病，知足之富豈得過焉。
末居于寺舍，屏迹山林，不交榮世，安苦立行，人以為憂，而禪不改其樂也，以大通元年卒于山寺，春秋七十矣。
釋慧光，姓楊氏定州盧人也。年十三，隨父入洛，四月八日，往佛陀禪師所從受三歸。陀異其眼光外射如焰，深惟必有奇操也，苦邀留之，且令誦經。光執卷覽文，曾若昔習，旁通博義，窮諸幽理。兼以劇談譎詭，態新奇，變動物情，時談逸口。至夏末，度而出家，所習經誥便為人說。辭既清靡，理亦高華，時人號之聖沙彌也。因獲利養，受而還施，師為掌之，尋用復盡，佛陀曰：此誠大士之行也。便縱而不禁，諮請教誡，敬而異之。然其雅量弘方，不拘小節，讚毀得失，聲色不渝，眾益器之而美其遠度。陀曰：此沙彌非常人也。若受大戒宜先聽律，律是慧基，非智不奉。若初依經論，必輕戒網。邪見滅法，障道之元。由是因循，多授律檢。
先是四分未廣宣通，有道覆律師創開此部，製疏六卷，但是科文，至於提舉宏宗無聞於世，故光之所學惟據口傳。及年登冠肇，學行略周，甞聞言不通華，發戒便阻，乃往本鄉進受具足，博聽律部，隨文奉行。四夏將登，講僧祇律。初以唱高和寡，詞理精玄，漸染津流，未遂，聽徒雲合，光知學功之所致也，義須廣周群部，乃從辯公參學經論，聽說之美聲颺趙都。
後入洛京搜揚新異，南北音字通貫幽微，悉為心計之勞，事須文記，乃方事紙筆，綴述所聞，兼以意量參互銷釋。陀以他日密睹文言，乃呼而告曰：吾之度子。望傳果向於心耳。何乃區區方事世語乎？今觀神器已成，可為高明法師矣。道務非子分也，如何自累？因而流涕，會佛陀任少林寺主，勒那初譯十地，至後合翻，。光時預霑其席，以素習方言，通其兩諍，取捨由悟，綱領存焉。自此地論流傳，命章開釋，四分一部草創基茲。其華嚴、涅槃、維摩、十地、地持等，並疏其奧旨而弘演導。然文存風骨，頗略章句故，千載仰其清規，眾師奉為宗轄矣。司徒高傲、曹僕射高隆之。及朝臣司馬令狐子儒等齊代名賢重之如聖。
甞遇亢旱，眾以聞光，乃就嵩岳池邊燒香請雨。尋即流霔原隰，民皆利之。又爾朱氏舉兵北伐，徵稅僧尼用充軍實，先立嚴刑，敢諫者斬。時光任僧官，顧五眾屯塞，以命直往，語世隆曰：若當行此稅，國事不存。言既克明，事亦遂免。其感致幽顯為若此也。
初在京洛任國僧都，後召入鄴，綏緝有功，轉為國統。將終前日，乘車向曹，行出寺門，屋脊自裂。即坐判事。塊落筆前，尋視無從，知及終相，因斯乖悆，四旬有餘，奄化於鄴城大覺寺，春秋七十矣。光常願生佛境，而不定方隅。及氣將欲絕，大見天宮來下，遂乃投誠安養，溘從斯卒。
自光立志貞靜，堅存戒業，動止安詳衣裳附帖。晝夜存道，財無盈尺之貯；滌除便穢，誓以報盡為期。偏重行宗四儀無妄。其法潔己獨立，七眾深崇其操。自正道東指，弘匠於世，則以道安為言初。緇素革風，廣位聲教，則慧光抑其次矣。凡所撰勝鬘、遺教、溫室、仁王、般若等，皆有注釋。又再造四分律疏百二十紙，後代引之為義節。并羯磨戒本咸加刪定，被於法侶，今咸誦之。又著玄宗論、大乘義律義章、仁王七誡及僧制十八條，並文旨清肅，見重時世。
學士道雲早依師稟奉光遺令，專弘律部，造疏九卷，為眾所先。成匠極多，流衍彌遠，加以威容嚴肅，動止有儀，吐慈和言，言行相檢。
又光門人道暉者，連衡雲席，情智傲岸，不守方隅。略雲所製以為七卷，閒以意會，揵度推焉，故諺云：雲公頭，暉公尾，洪理中閒著。所以是也。並存亡有緒，嘉績莫尋，可為悲哉！
時光諸學士翹穎如林，眾所推仰者十人。揀選行解，入室惟九，有儒生憑袞，光乃將入數中。袞本冀人，通解經史，被貢入臺用擬觀國，私自惟曰：玄素兩教頗曾懷抱，至於釋宗生未信重。試往候光，欲論名理，正值上講，因而就聽。矚其威容，聆其清辯，文句所指，遣滯為先，即坐盡虔，傷聞其晚，頓足稽顙，畢命歸依。然攻擊病源，深明要害，我為有本，偏所長驅。每有名勝道俗來資法藥，袞隨病立治，信者銜泣，故其言曰：諸行者不得信此。無明昏心，覓長覓短。聽經學問，嚴飾我心。須識詐賊，覓他道惡。不求其長，則吾我漸歇。特須分疏，勿迷自他。我過常起熾然法界，他道少過，便即瞋也。常須看心，自臣多過。若思量者，雖在世間，無有滋味，終無歡心。以未喪我，何由有樂？。此心將我上至非想，還下地獄，常誘誑我，如怨家，如愛奴，豈可學問長養賊心，巧作細作，使覓名利造疽妒也？故經云：當為心師，不師於心。八歲能誦，百歲不行，不救急也。時有私寫其言者，世號捧心論焉。亦有懷本於胸，逢境終忘者，無勤勵故耳。
袞在光門低頭斂氣，常供廚隸，日營飯粥。奉僧既了，蕩滌凝澱，溫煮自資，微有香美便留後供。夜宿灶前，取蒿一束，半以藉背，半以坐之。明相纔動，粥便以熟。無問陰晴，此事常爾。午後擔食，送彼獄囚。往還所經，識者開路。或至綢人廣眾，率先供給，若水若火，若掃若帚，隨其要務，莫不預焉，口隨說法初不告倦，遂卒光門。
釋曇隱，姓史，河內人。少厭塵俗，早遊佛寺，崇奉戒約，誦習群經。凡三十萬言，日夜通准，以為常業。及年滿受具，歸宗道覆而聽律部，精勵彌久，穿鑿逾深。後從光公更採精要。陶染變通，遂為光部之大弟子也。乃超步京鄴，北悟燕、趙。定州刺史侯景敬若神仙，為之造寺，延住供給。末還漳濱闡揚斯教，僕射高隆之加禮榮異行臺。侯景又於鄴東為造大衍寺，重引處之，弘播戒宗，五眾師仰；隨問判決，文義雅正。時有持律沙門道樂者，行解相兼，物望同美，氣調宏逸，或擬連衡，故鄴中語曰：律宗明略唯有、隱樂。其為世重如此。而隱性樂獨遊，不畜弟子；財無尺貯，袒背終身。衣缽恆隨，誠均鳥翼；顧旋身轉，取譬象迴。通律持律，時惟一人而已。年六十有三終於鄴城大覺寺。著鈔四卷，門人成器者十餘，皆宗其軌轍。
時有律師洪理者，精氣獨架，詞采嚴正，預在論擊，罕不喪輪。著鈔兩卷，時共同祕。後為沙門智首開散詞義，更張綱目，合成四卷，所在咸誦云。
釋曇瑗，未詳氏族，金陵人也。才術縱橫，子史周綜。自幼及長，以聽涉馳名。數論時宗普經陶述，而威嚴群小，不妄登臨。矜持有功，頗以文華自處。時或規諫之者，瑗因擺撥前習，專征鄙倍，弦韋所誥驗于耳目，由是名重京邑，同例欽焉。以戒律處世，住持為要。乃從諸講席專師十誦。
功績既著，學觀斯張，自爾恆當元宰。鎮講相續，有陳之世無與為鄰。使夫五眾揖其風猷，七貴從其津濟，瑗其有之矣。常徒講眾二百餘人。宣帝下詔國內。初受戒者，夏未滿五，皆參律肆。可於都邑大寺廣置德場，仍敕瑗總知監檢，明示科舉。有司准給衣食，勿使經營形累，致虧功績。瑗既蒙恩詔，通誨國僧，四遠被徵，萬里相屬。時即搜擢明解詞義者二十餘人，一時敷訓，眾齊三百，于斯時也，京邑屯鬧，行誦相諠，國供豐華，學人無弊。不踰數載，道器大增。其有學成將還本邑，瑗皆聚徒對問理事，無疑者，方乃遣之，由是律學更新，上聞天聽。帝又下敕榮慰，以瑗為國之僧正，令住光宅。苦辭以任，敕特許之。而栖託不競，閉門自撿，非夫眾集，不妄經行。慶弔齋會了無通預，山泉林竹見便忘反。每上鍾阜諸寺偱造道賢，觸興賦詩，覽物懷古。洪偃法師傲岸泉石，偏見朋從，把臂郊坰，同遊故苑，瑗題樹為詩曰：丹陵粉葉少，白水黍苗多；浸淫下客淚，哀怨動人歌。春蹊度旅葛，秋浦沒長莎；麋鹿自騰倚，車騎絕經過。蕭條肆野望，惆悵將如何。偃續題曰：龍田留故苑，汾水結餘波；悵望傷遊目，辛酸思緒多。涼煙慘高樹，濃露變輕蘿；澤葵猶帶井，池竹下侵荷。秋風徒自急，無復白雲歌瑗以太建年中卒于住寺，春秋八十有二。初微疾將現，便告眾曰：生死對法凡聖俱纏。自非極位，有心誰免？今將就後世，力不相由。願生來講誨，分有冥功。彼我齊修，用為來習。不爾，與世沉浮，未成通濟。幸諸梵行同思此言。終事任量，可依成教。言訖，端坐如定，欻然已逝。道俗悲泣，歎其神志明正，不偶緣業。有敕依法焚之，為立白塔，建碑于寺。著十誦疏十卷、戒本、羯磨疏各兩卷、僧家書儀四卷、別集八卷。見行於世。
釋智文，姓陶，丹陽人。母。懷文之始，夢睹梵僧把松枝而授曰：爾後誕男，與為麈尾。及文生也，卓異恆倫。志學之年，依寶田智成以為師傅。既受具後，專講玄津，以戒足分為五乘，律檢開成七眾，豈止通衢生死？亦乃組轡道場，義須先精，方符佛意。值奉誠僧辯威德冠眾，解行高物，傳業之盛獨步江表。推其領袖，則大明彖公。文初依辯學，後歸彖下，十誦諸部罔弗通練。以梁大同七年，靈味凡官諸寺啟敕請文於光業寺首開律藏，陳郡殷均為之檀越，故使相趨常聽二百許人。
屬梁末禍難，乃避地于閩下，復光嶺表，時僧宗法准。知名後進皆執卷請益。又與真諦同止晉安，故得講譯都會交映法門，邊俗信心於斯風革，酒家毀其柞器，漁者焚其罟網，僧尼什物於是備焉。
有陳馭宇，江海廓清，講授門徒彌繁梁季。宣帝命旅剋有淮淝，一戰不功，千金日喪，轉輸運力，遂倩眾僧。文深護正法，不懼嚴誅，乃格詞曰：聖上誠異宇文廢滅三寶，君子為國必在禮義，豈宜以勝福田為胥下之役？非止延敵輕漢，亦恐致罪尤深。有敕許焉，事即停寢。爾後凡所詳奏莫非允愜，理眾擯罰咸符時要。尚書令濟陽江總𡺍道造房，無爽旬月。是知學而有祿，德必有鄰。法位宜昇，眾望悅矣。
大隋革運，別降綸言，既屏僧司，憲章律府。大軍之後，荊棘攸生，十濫六群滋彰江表，文又案法澄剪，尋得無聲深，可謂少壯免白髮之妖，稊莠絕青田之薉矣。前後州將，甫及下車，皆尊仰年德，罕不修敬。柱國武山公郭衍祇敬倍常，躬攜妻子到寺檀捨，盛設法齋，請敷律題。抑揚剖析，有克壯之姿。聽侶千餘，罔不嗟服。以開皇十九年二月二十日遷于住寺，春秋九十有一。即窆寺之南山東壟，與辯律師墓相望。
自文之據道也，器宇剛物，風範肅人；戒品圓淨，處斷明白。然剖折章句，詞省義富，眾家修撰罕有能出其右者。又金陵軍火，遺燼莫留，乃誓志葺治，惟新舊趾。講十誦八十五遍，大小乘戒心、羯磨等二十餘遍，金光、遺教等各有差焉。著律義疏十二卷、羯磨疏四卷、菩薩戒疏兩卷，學門傳貴，以為口實。僧尼從受戒者三千餘人。學士分講者，則寶定、慧峙、慧巘、智昇慧覺等。惟道志、法成雙美竹箭，擁徒建業。
文昔夢泛舟海釣，獲二大魚，心甚異之。及於東安寺講，麈尾纔振，兩峰俱落，深怪其事。以詢建初瓊上，乃曰：斯告之先見，必有二龍傳公講者。其言果矣。志名解最優，大尉晉王家僧禮待。以仁壽之歲，志為樹碑，內慧日道場釋法論為文。
釋法願，姓任，西河人也。性警達，頗自高上，而拔致窮玄，不偶儕侶。東觀道化，遂達鄴都，形廁白衣，言揚緇服。齊昭玄大統法上嘉其神慧，與語終朝，深通志梗，因攝而剃落。日賜幽奧，橫勵時倫。乃恣其遊博。
願勇思風馳，周行講席，求法無怠，問道新奇。後乃仰蹤波離，專經律部，網羅佛治，舟逕僧猷。自東夏所傳四部律本並製義疏，妙會異同。當有齊之盛，律徒飆舉，法正一部各競前驅，雲公創敘綱模，暉上刪其纖芥。法願霜情啟旦，孤映群篇；挫拉言初，流威滅後。所以履歷談對，眾皆杜詞。故得立破眾家，百有餘計，並莫敢當其鋒銳也。時以其彭亨罕敵，號之為律虎焉。至於斷處事途。多從文相商度結正，僉義攸歸，迺下敕召為大莊嚴、石窟二寺上座。
皇隋受命，又敕任并州大興國寺主。頻登綱管，善御大眾。化移前政，實濟濟焉。以開皇七年六月二十二日終於所住。春秋六十有四。葬于并城之西，建塔崇範。所製律疏，惟四分一本十卷、是非鈔兩卷見存，餘並零失。
有弟子道行者，器局淹和，親傳師授，善機悟，明控引。談述疏旨，不墜厥宗。每至講散，身導學徒遶於願塔，致敬而返。及春秋至節，此例恆修。今年八十有餘，猶鋪疏旨，摘示諸測隱。
時又有沙門道龕資學於願，執教赴行，學望最優，成進初心，弘持獨秀，為時歎美。而素尚競肅，遵若文宗，纔有違忤，即不參隸。故說戒序引，有言唱白之者，既無正制，號為非法，雖初從眾侶，後必重張，乃出郭結界，更說新本。斯亦貞梗之嚴令也，太為剋峭，未是倫通。至今，此部猶多滯結云。
釋靈藏，俗姓王氏，雍州新豐人也。年未登學，志慕情遠，依隨和上潁律師而出家焉。藏承遵出要，善達持犯，僧祇一部世稱冠冕，於智度論講解無遺。妙尚沖虛，兼崇綱務。時屬周初，佛法全盛，國家年別大度僧尼，以藏識解淹明銓品行業，若講若誦，卷部眾多，隨有文義，莫不周鏡，時共測量：通經了意最為第一。
藏之本師素鍾華望，為太祖隋公所重，道義斯洽，得喪相符。藏與高祖。布衣知友，情款綢狎。及龍飛茲始，彌結深衷。禮讓崇敦，光價朝宰。移都南阜，任選形勝，而置國寺。藏以朝宰惟重，佛法攸憑，乃擇京都中會路均近遠，於遵善坊天衢之左而置寺焉。自斯已後，中使重沓，禮遇轉隆，厚味嘉肴密封送，王人繼至，接軫相趨。又敕左右僕射兩日一參，坐以鎮之，與語而退。時教網初張，名德雲搆，皆陳聲望，莫與爭雄。宮闈嚴衛，來往難阻，帝卒須見，頻闕朝謁，乃敕諸門不須安籍，任藏往返。及處內禁，與帝等倫，坐必同榻，行必同輿。經綸國務，雅會天鑒。有時住宿，即邇寢殿，䞋錫之費蓋無競矣。
開皇四年，關輔亢旱，帝引民眾就給洛州，敕藏同行，共通聖化，既達所在，歸投極多，帝聞之告曰：弟子是俗人天子，律師為道人天子，有樂離俗者，任師度之。遂依而度，前後數萬。晚以事聞，帝大悅曰：律師度人為善，弟子禁人為惡。言雖有異，意則不殊。至於隋運譯經，勝緣貴集，身先眾範，言會時望，未知寺任，綱正有聲。開皇六年卒於所住，春秋六十有八葬于南郊。
釋道成，字明範，俗姓陶氏，丹陽人也。祖誕，齊招遠將軍永嘉大守。文僉梁貞威將軍上虞令。
成少而入道，住永嘉崇玄寺，事式法師為弟子。儀貌瑰美，奇姿拔眾，群伍目曰神童。具戒之後，學超儕輩。大同之初，栖遊京輦，受業奉誠寺大律都沙門智文，十誦纔經兩遍。年逾未立，別肆開筵，數論、毗曇染神便悟，無繁工倍，聞一知十，是以京邑耆老咸稱後生可畏。講十誦律、菩薩戒、大品、法華諸經律等一百四十遍，又講觀音一日三遍。著律大本羯磨諸經疏三十六卷。至於意樹心花，增暉旦曜，析理質疑，聽者忘倦。學士慧藏、法祥等並遊方講說，法輪常轉，傳茲後焰，利益弘多。咸蔬素潔己，珠戒居心，神解嚴明，深禪在念。兼六時虔懺，三餘暇日漁獵文史，欲令知無不為也。然其性用安庠，威儀合度，天人摸揩，罕有其儔。軟語愛言，不常忤物。
後現疾旬餘，猶牽講演，以開皇十九年五月五日遷神於興嚴寺，春秋六十有八。大漸之際，惟稱念佛，肢節軟暖，合掌分明。即以其月八日窆於奉誠寺之南山，墓誌高坐寺僧慧嵷所作。
釋通幽。姓趙氏。河東蒲阪人。幼齡遺世，早慕玄風。弱冠加年遂霑僧仵，而貞心苦節，寒暑不虧。尋師訪道，夷嶮無變。遇周齊淩亂，遠涉江皋，業架金陵，素氣攸遠。及大隋開運，還歸渭陰，味法泰其生平，操行分其容止。至於弘宣示教，則以毗尼唱首；調御心神，仍用三昧遊適。故戒定兩藏總萃胸襟，學門再敞，遠近斯赴。
晚貫籍延興，時當草創，土木瓦石工匠同舉。而事歸天造，形命未淪，隨所運為無非損喪。幽戒約內結，仁洽外弘，立四大井，各施漉具，凡有施用，躬自詳觀，馳赴百工，曉夜無厭。皆將送蟲豸，得存性命，故延興一寺獨免刑殘。自餘締構焉難復敘。
而潔己自勵，罕附斯倫。每欲開經，必盥手及腕，齊肘已後，猶從常淨。舉經對目，臂不下垂。房宇覆處，未甞澡漱。涕唾反咽，不棄寺中。便利洗淨乃終其報。又自生常不用巾襆，手濕則任其自乾，三衣則重被其體，自外道具僅支時要。每自嗟曰：生不功一片之善，死不酬一毫之累。虛負靈神，何期誤也？遂誡弟子曰：吾變常之後，幸以殘身遺諸禽獸。儻蒙少福，冀滅餘殃。忽以大業元年正月十五日，端坐卒於延興寺房，春秋五十有七。弟子等從其先志，林葬於終南之山，至相前峰，火燎餘骸立塔存矣。
釋洪遵，姓時氏，相州人也。八歲出家，從師請業，屢高聲駕。及受具後，專學律部，心生重敬，內自惟曰：出家基趾其存戒乎？住持萬載，被于遺教，諒非虛矣。更辭師友，遊方聽習。履涉相京，諮訪深義，有所未喻，決問罕通。三夏將滿，遂知大旨。
初住嵩高少林寺，依資雲公開胸律要，并及華嚴、大論前後參聽，並扣其關戶，渙然大明。承鄴下暉公盛弘四分，因往從焉。聽徒五百，多以巧媚自通，覆講堅論，了無命及。暉寔律學名匠，而智或先圖。遵固解冠時倫，全不以曲私在慮。後因盛集，異學充堂，遵乃束暉製疏。捧入堂中曰：伏膺有日，都未見知，是則師資兩亡，敢以文疏仰及。便置之坐上，往覆雲所。既屬捨見來降，即命登座覆述，吐納纖隱。眾仰如山，自後專預正時，結徒畢業。以戒律旁義有會他部者，乃重聽大論、毗曇。開沃津奧。又以心使未靜，就諸禪林學調順法。年踰十臘，方歸律宗，四遠望風，堂盈千計，時為榮大也。齊主既敞教門，言承付囑五眾有墜憲網者，皆據內律治之。以遵學聲早舉，策授為斷事沙門。時青齊諸眾連諍經久，乃徹天聽，無由息訟，下敕令往遵以法和喻。以律科懲。曲感物情，繁諍自弭，由是更增時美，法侶欣之。及齊曆將季，擅名逾遠。而非類不交，惟道同轍。名儒大德見輒慕從，常與慧遠等名僧通宵造盡。
周平齊日，隱于白鹿巖中。及宣政搜揚，被舉住於嵩岳，德不孤峙，眾復屯歸。大隋廓定，招賢四海，開皇七年下敕追詣京闕，與五大德同時奉見，特蒙勞引令住興善，并十弟子四事供養。十一年中，又敕與天竺僧共譯梵文。至十六年，復敕請為講律眾主，於崇敬寺聚徒成業。先是關內素奉僧祇。習俗生常惡聞異學，乍講四分人聽全稀。還是東川讚擊成務。遵欲廣流法味，理任權機，乃旦剖法華晚揚法正。來為開經，說為通律。屢停炎澳，漸致附宗，開導四分，一人而已。迄至于今，僧祇絕唱。
遵為人形儀儒雅，動據現猷，而神辯如泉，聲相鍾鼓，預昇法位罕有昏漠，開悟之勣寔難嗣焉。
仁壽二年，敕送舍利于衛州之福聚寺，將出示眾，乃放紅、赤二光，晃發遠近，照灼人目。道俗同睹，大生慶悅。仁壽四年，下詔曰：朕祇受肇命，撫育生民。遵奉聖教，重興象法。而如來大慈覆護群品，感見舍利開導含生，朕已分布遠近皆起靈塔，其間諸州猶有未遍。今更請大德奉送舍利，各往諸州，依前造塔。所請之僧必須德行可尊，善解法相。使能宣揚佛教，感悟愚迷。宜集諸寺三綱詳共推擇，錄以奏聞，當與一切蒼生同斯福業遵乃搜舉名解者用承上命。登又下敕三十餘州一時同送，遵又蒙使，於博州起塔。
初至州西，有白鵠數十頭當於輿上，旋繞數匝，久之而逝。及至城東隆聖寺置塔之所，夜有白光數十道，道如車軸，住于基上，邊有鳥巢樹上。及光之洞明，眾鳥驚散。又雨銀花委地，光耀如雪。掘基五尺，獲粟半升。夜降神仙八十四人，持華遶塔，久乃方隱。又婦人李氏患目二十餘年，及來禮拜，兩目齊見。後行道之夕，又放赤光照寺東房，見臥佛及坐佛說法之像。復見梵僧對架讀經，有一十四字，皆是梵書，時人不識。及四月八日當下塔時，感黑蜂無數，銜香遶塔，氣蔚且熏，不同人世。又見白蓮花在塔四角，高數百丈，花葉分布，下垂於空。時間五彩蓮花廁填其內，又見天人燒香而左轉者，於是總集而觀，歎未曾有，屬目不見者非無一二。及下覆訖，諸相皆止。
遵於京邑盛開律儀，名駭昔人，而傳敘玄宗，其後蓋闕。又著大純鈔五卷通律典。尋又下敕令知寺任，弼諧僧眾，亟光徽績。以大業四年五月十九日卒於興善。春秋七十有九。
隋初又有道洪、法勝、洪淵等，並以律學著名。洪據相州，紹通雲胤，容止沈正，宣解有儀。學門七百，亟程弘量，故諸經論之士將欲導世者，皆停洪講席，觀其風略，採為軌躅。勝博涉有功，而言行無副。神志高卓，時共潛推。但身令未廣，故聽徒簡略。淵學承遵統，化被中山，綱維正象，有聲幽、冀。年代非遠，並不測其終。
釋覺朗，俗姓未詳，河東人。住大興善寺，明四分律及大涅槃。而氣骨陵人，形聲動物，遊諸街巷罕不顧之。仁壽四年，下敕令送舍利于絳州覺成寺，初達治所，出示道俗，涌出金瓶分為七分，光照徹外。穿基二丈，得粟半升。又感黃雀一頭飛迫於人，全無怖懼，馴擾佛堂，久便自失。又石函蓋上見二菩薩踞坐寶座，前有一尼斂手曲敬。或見飛仙及三黃雀并及雙樹、驎鳳等象。將下三日，常放光明，乃迷晝夜，朗過燈耀，有掩堂滅炬者。而光色逾盛，溢于幽障，玄素通感，榮慶相諠。朗具表聞，廣如別傳。
大業之末，有敕令知大禪定道場主，鎮壓豪橫，怗然向風；漸潤道化，頗懷欽重。不久，卒於所住。
時又有沙門海藏，識信堅正，宗仰律司。屢講四分少有傳嗣。唐運置十大德，藏其一焉。
又有法鏘律師，本住靜法，末厭煩梗，南栖太和。幽居養志，不塵僧眾。孤行巖岫，偃息松林。服餌守中，賞心唯識。亦搔索之開士也。終沒後露骸山側，至夜，有燈照之。道俗往觀。失燈所在。遠望還見，動經兩月，光照逾明。
釋慧主，俗姓賈氏，始州永歸縣人。六歲出家，為斌法師弟子。後令誦遺教一夕便度。以經驗師多有乖越，便捨之而往姜律師所誦法華經。寺東房中講於俗律，試聽一遍，性若曾聞，乃問十關，無能解者。刺史以下合州白黑皆往諮問，莫不歸伏。始州一部祖宗道眾即為州內律主受菩薩戒，既爾約束以佛為師，尚不敬天，況禮神道？於是佛法方得開弘。於黃安縣造寺七所，梓潼縣造十寺，武連縣造三寺，從彼至今，方將盛矣。
初主登冠，欲受具足，當境無人，乃入京選德，於甘露寺受戒。惟聽四分。餘義傍通。夢見三日三夜，天地闇冥，眾生無眼；過此忽明，眼還明淨。覺已汗流。一百日後，周毀經道，方知徵應。即返故鄉南山藏伏，惟食松葉，異類禽獸同集無聲。或有山神送茯苓甘松香來，獲此供養，六時行道。禽獸隨行，禮佛誦經似如聽者，仍為幽顯受菩薩戒。後有獼猴群共治道，主曰：汝性躁擾，作此何為？曰：時君異也。佛日通也。深怪此言。尋爾更有異祥，龍飛獸集，香氣充山，其類眾矣。後有八人採弓材者，甚大驚駭，便慰主曰：聖君出世。時號開皇矣。即將出山，以事奏聞，蒙預出家。
大業中，敕還本州香林寺，常弘四分為業。武德之始，陵陽公臨益州，素少信心，將百餘馱物行至始州，令於寺內講堂佛殿僧房安置，無敢違者。主從莊還見斯穢雜，即入房中取錫杖三衣出，歎曰：死活今日矣。舉杖向諸驢騾，一時倒仆如死，兩手各擎一馱擲棄坑中。州縣官人驚怖執主，狀申陵陽，大笑,一無所怪。書曰：弟子數病，不逢害鬼。蒙得律師破慳貪袋，深為大利，今附沈香十斤、紬綾十段仰贈。後還京日從受菩薩戒焉。
貞觀三年，寺有明禪師者，清卓不群，白日獨坐，見無半身，向眾述曰：吾與律師建立此寺，兩人同心，忽失半身，將不律師先去，不者明其死矣。明日食時俗人驚云：寺家設會耶？見有四路客僧數千人入寺，今何所在？尋爾午時主便無疾而逝，春秋八十九矣。
釋智保，河東人。弱齡入道，清慎居心。而在性剛謇，不軌流俗。進受具後，正業禁司，擁節專制，挺超群侶。博聽異解，貫練心神；癈立文旨，大觀掌內。所以律部遐被，寔賴斯人。故能維攝自他，言行相守。至於流略墳素，頗獲其宗；談對玄儒，不後其術。筆記之工，時揚大義。緣情流采，嗣接英華。
初住勝光，末居禪定，國供豐積，受用多虧，所以名僧大德日陳形器，憑准神解，可以言傳。至於衣食資求，未能清滌，僧眾四百同食一堂，新菜果瓜多選香美。保低目仰手，依法受之，任得甘苦，隨便進噉，皆留子實，恐傷種相。由知法者少疑未詳檢。其知量敬護皆若此也。後返勝光，厲業彌峻。園蔬溉灌，水雜細蟲。直歲高視，但論事辦。保念此無辜交被刑害，躬執漉具，達送方還。寺有草物堪為僧用者，必拾掇鳩聚，身送廚帳。其雜行紛綸，誠難備舉。
以武德末年遘疾將漸，而正氣明爽，告友人慧滿曰：余其死矣。而精神不得超勝如何？有問意故，答云：觀其來蔭似作守寺之神耳。而止于西院佛殿。余頻以法遣之，卒不能離。言訖便絕。自爾所陳殿宇人罕獨登；時須開入，無不嗇然毛動。及後百日，嘗有老姥，內懷酒食，將遺諸僧，行至寺門，忽被神害，身死委地，器物流離。斯亦嚴厲之所致也。故僧侶攝其風威，有涉鄙吝者皆懅而悛正矣。自保之據道，卓秀出群，一食充軀，雖經病重，不變前節。不宿俗舍，常止僧坊。雖曾遠涉，必栖林野。三衣常被，瓶缽自隨。不執俗器，不觀音樂，五兵六法誓不身經。理會高僧，聞便赴仰，故每日再講必瓶缽自隨，肅然成風，無累於教。處眾而食。曾無盈長。殘水餘膩並以餅拭而噉之。一滴無遺。恐損施福故也。甞遇重病。每食有餘一兩匕者。停貯多日，可得升許，親看溫煮，命淨人食之。有問其故，答曰：僧食難棄，不可妄輕業耳傳者目驗生常景行，故直筆書其弘護之相焉。又嘗患瘧，寒則水淋，熱則火炙，渴則急鹽塞其口，痢則絕食取差。斯徒眾矣。
釋智詵，字慧成，姓徐，本徐州人，炫法師之弟也。少聰敏，有志節。在蜀遊學，務勤律肆。會周陵法，因事入關，不果所期，遂隱南嶺終南太白，形影相弔。有隋革命，光啟正法，招賁碩德率先僧首，即於長安敷揚律藏。益州總管蜀王秀奏請還蜀，王自出迎住法聚寺，道俗歸崇。寺設大齋無不來赴，將食捉筋，問炫法師曰：此處護淨不？答曰：初還，未得撿挍，承道不護淨乃擲筋而起曰寧噉屠兒食？此淨銅何得噉也？諸僧數千一時都散。其嚴忌若此。故其在眾屏氣寂然，性不受施，不妄干物。有僧道恢，為人兇險，遙見走避，人曰：卿從來不畏一人，何故畏詵律師耶？答曰：此佛法中王,那得不畏？人曰：以恢公膂力可敵律師百人耶？答曰：縱敵千人，遙見百脉已沉，四支不舉，何敵之有乎？
後以人請戒禁，行將諠擾，乃辭入龍居山寺。幽栖深阻，軌跡不通，延出辭疾，意欲登劍閣，廓清井絡。與詵書令歸國化，使略答云：辱使至止并以誠言披閱循環，一言三復。文清淥水，理破秋毫。貧道戒行多闕，化術無方，宅身荒谷四十餘載，狎魚鳥以樵歌，習禪那，思般若。以此卒歲，分填溝壑。不謂耆年有幸，運屬休明。伏惟相王殿下德隆三古，道振百王。公攘臂而歸舊里，衣錦而旋本邑。百姓有再生之期，萬物起息肩之望。搢紳君子捧玉帛而來儀，慷慨丈夫委干戈而伏道。昔長卿返蜀，徒擅清文；鄧艾前來，未能偃武。公華陽甲族，未絡名家，捧日登朝，懷金問道，劍南長幼並俟來蘇，豈藉微風？自然草靡。當勸諸首領越境參迎秀得書示軍眾，先作禮曰：人物爭歸，律師之力也。以武德元年十月一日平居而逝，年八十矣。
釋智首，姓皇甫氏，其源即安定玄晏先生之後也。家世丘園，素居物表。隨官流寓，徙宅漳濱。而幼抱貞亮，夙標雄傑。髫年離俗，馳譽鄉邦。初投相州雲門寺智旻而出家焉。旻亦禪府龍驤，心學翹望，即稠公之神足也。以首歲居學稚，且略禁科，權示五門，擁其三業。而神慧所指，不慕下流，覽屬遺教，戒為師本，定慧眾善自此而繁。義理相符，敢違先誥？所以每值律徒潛聲諮問，隨聞弘範，如說修行。由是五眾分騼，莫不就而請謁。
俄而母氏辭世，復入道門，名為法施，住於官寺，深修八敬，遵重五儀。志欲預有制門，誓願奉而承則。然尼眾在道，染附情深，戒約是投，率多輕毀。而施割愛從道，履正栖心，威服尼流，聲高魏土，自玄化東被，未有斯蹤。以首膝下相親素鍾華望，施欲早服道味，濡沫戒宗，乃啟旻授其具足。而未之許也。便內惟正檢，外訊儕章，恭附遵修，緝諧倫伍。旻察其儀軌，默而識之，知其風骨堅深，乃許其受戒。首以緣成之法，事假明賢，恐薄墜行門，便有淪道器，乃周訪鄭、衛盛德勝人，不累年期，必邀登訃。時過三載方遂素懷，二十有二方稟大戒。雖從師授，而得否未知，乃於古佛塔前請祈顯證。蒙降佛摩頂，身心安泰，方知感戒有實。自爾旦夕諮訪，挺出恆標。雖教所未聞，而行儀先備。及尋律部，多會其文，明若夙知，更陶神府。其有事義乖滯者，皆汰澮相融，冥逾合契。
後聽道洪律席，同侶七百，鋒穎如林。至於尋文比義，自言迥拔。及玄思勵勇，通冠群宗，剛正嚴明，風飆遺緒者，莫尚於首矣。故未至立年，頻開律府，懿德敏行咸共器之。靈裕法師道振雄伯，範超倫等，親管緇屬，預在下筵，時共美之，重增榮觀。會隋高造寺，遠召禪宗，將欲廣振律詮，流暉帝壤。若不附定通戒，行學無歸，遂隨師入關，止于禪定。解既冥通，聲光三輔。初達天邑，具覽篇章，便更博觀新解，潤以前聞。有識悟其玄規，更開講肆。既副本願，登即然之。每日處眾敷弘，餘時卻掃尋閱，於是三藏眾經四年考定，其有詞旨與律相關者，並對疏條，會其前失。自律部東闡六百許年，傳度歸戒多迷體相，五部混而未分，二見紛其交雜，海內受戒並誦法正之文。至於行護隨相多委師資相襲，緩急任其去取，輕重互而裁斷。首乃銜慨披栝，往往發蒙，商略古今，具陳人世。著五部區分鈔二十一卷，所謂高墉崇映，天網遐張，再敞殊文，統疏異術。群律見翻四百餘卷，因循講解，由來一亂，今並括其同異，定其廢立。本疏雲師所撰，今纘兩倍過之。故得諸部方駕於唐衢，七眾周睇於貞觀者，首之力矣。
但關中專尚素奉僧祇，洪遵律師創開四分，而兼經通誨，道俗奔隨，至於傳文律儀蓋蔑如也。首乃播此幽求，便即對開兩設，沈文伏義亘通古而未弘，碩難巨疑抑眾師之不解。皆標宗控會，釋然大觀。是由理思淹融，故能統詳決矣。使夫持律之賓日填堂宇。遵亦親於法座命眾師之，相成之道不忘，弘讚之功靡替，遂得知歸秦土，莫不宗猷法鏡。始於隨文末紀，終於大漸之前，三十餘載，獨步京輦，無敢抗衡；敷演所被，成匠非一。所以見跡行徒，知名唐世者，皆是首之汲引，寔由匡弼之功。而復每昇法宇，規誡學徒，微涉濫非者，為停講坐。或有墮學者，皆召而誨喻，聞者垂泣，無不懲革。
大業之始，又追住大禪定道場，供事轉厚，彌所遺削。顧以道穆帝里，化移關表；舊土凋喪，流神靡依；乃抽撤什物百有餘段，於相州雲門故墟，於出家受戒二所雙建兩塔，鎣以珠寶，飾以丹青，為列代之儀表，亦行學之資據，各銘景行，樹于塔右。
貞觀元年，有天竺三藏大齎梵本，擬譯唐文，乃詔所司搜揚英達，僉議所及，遂處翻傳。其有義涉律宗，皆諮而取正。至于八年，上以聖善早喪，遠感難陳，雖化滿天下，而罔極之情未展，奉為太穆皇后於宮城之西造弘福寺，廣延德望，咸萃其中。恐僥倖時譽妄登位席，以首道素嚴正，不濫邀延，百辟上聞，召為弘福上座，採擢僧倫。其有預在徵迎，莫不諮而趣舍。使夫眾侶雲會，等嗅如蘭；不肅成規，流芳不絕。
自爰初開講，誓窮百遍，必得果心，夕死可矣。始於漳表，終至渭濱，隨方陶誘，恰窮本願。慶本所念，未幾而終。詳諸物議，可為知命。以貞觀九年四月二十二日宿疹再加，卒于所住，春秋六十有九。皇上哀悼，下敕令百司供給，喪事所須務令周備。自隋至唐，僧無國葬。創開摸揩，時共重之。僕射房玄齡，詹事杜正倫並諸公卿並親盡哀訴，崇戒範也。至二十九日裝辦方具，時惟炎夏，而屍不腐臭，眾共嗟之，斯持戒力也。諸寺門學競引素幢，充諸街衖。官給地十畝，於京城西郊之龍首原，縣夫三百筑土墳之，種柏千株，于今茂矣。慕義門學共立高碑，勒于弘福寺門，許敬宗為文。
初律師弘化，終始有聞，博見之舉通古罕例。自講士交競，救習昔傳，讎勘群宗，多乖名實。非夫積因往世，故得情啟天乘。數百年來，收宗始定。兼勤於聽說，重於行事，隨務造儀，皆施箴艾。每於晦望說戒，先具法物，花香交飾，鎣發堂中；預在聽徒合掌跪坐，一眾兢竦。終於前事說欲，陳淨偏所誡期。每講出罪濯諸沈累，故持律之士多往參焉。自終世後，此事便絕。
余嘗處末座，向經十載，具觀盛化，不覺謂之生常初未之欽遇也。乃發憤關表，具覿異徒。溢目者希，將還京輔，忽承即世，行相自崩。返望當時，有逾天岸。嗚呼，可悲之深矣！
釋慧璡，姓吳，楊州江都人也。母懷之時即祛嗜欲，辛腥俗味眇然不顧，識者以為兒之所致，同身子矣。及年七歲，心慕緇徒，道見沙門，尋而忘返。親欣其信仰也，遂放依榮法師而出家焉。孝謹天然，罔由師訓，隨從奉敬，初無乖越。每從榮遊履諸寺，一無敢出離，便於榮所臥床下席地而伏，斯例非一。聽榮攝論、大悟時倫，即而講說。，賞者眾。談吐清雅，妙會物情。於仁壽年中，從榮被召入於禪定。及具戒後，專精律儀，聽遵律師講凡二十遍，又聽首律師，數亦相及。謙弱成治，豎論不言。講揚攝論，方敷律相，時以其寄大乘而弘行範也。
大業末曆，郊壘多虞，禪定一眾雅推璡善能御敵，乃總集諸處人畜普在昆池一莊多設戰樓用以防擬，璡獨號令，莫敢當鋒。時司竹群賊鼓行郊野，所至摧殄，無抗拒者，兵臨莊次，意在誅蕩。璡登樓一望，但見張旗十里，乃收束弓刀，反縛奴僕，大設餚膳，廣開倉廩，身先入陣勞問軍主，引至莊中，命令就坐。既見盛設，相與開顏，各執璡手，健道人也，飽噉而旋，惟取牛十頭擬勞軍士。牽至中道，璡復從乞。以銜前顧，皆用還之。所以義寧之初，通莊並潰，惟有禪定如舊無損。即深明機要，善達開遮，一人而已。加又偏工巧性，無施不可，或莊嚴彩飾，或丹青輪奐，或裁縫服翫，或驅策人物，眾兼四百通用推賢。至於誦說戒經，清音流靡，由來怠墮者聞璡說戒，皆來坐聽，竦耳峻坐，畏其聲止。
貞觀之初，任雲花寺上座，常弘攝論，化開律部。晚又下令徵入普光，綱理僧倫，大小清穆。以八年冬終於此寺，春秋五十餘矣。
時又有沙門滿德、善智、真懿、敬道者，同璡所學，慕義朋從。德慧悟天開，談說弘暢。智博解深奧，情欣護法。懿導說有功，化行多阻。道抱素自資，性存經史。多從物故，懿獨存焉，揚敷京輦。
釋法礪，俗姓李氏，趙人也。因宦，遂家于相焉。生而牙齒全具，迄于終老，中無齔毀，堅白逾常。登年學位，便欣大法。初歸靈裕法師，即度為弟子。風素翔郁，威容都雅。言議博達，欣尚玄奧。受具已後，敦慎戒科，從靜洪津師諮學四分。指撝刑網，有歷年所。振績徽猷，譽騰時類。功業既著，更師異軌，又從恆州淵公聽集大義。乃周兩載，統略支葉，窮討根源，當即薄引所聞，開講律要。詞吐簡詣，攻難彌堅，故得鄰幾獨絕，尤稱今古。
末又往江南遊覽十誦，而盛專師授，討擊未資。還返鄴中，適緣開導。屬隋煬道銷，岳瀆塵擾，聽徒擁戢，諮逮無因。唐運初基，法門重闢，會臨漳令裴師遠夙承清訓，預展法筵，請礪在縣敷弘相續。綿積累載，開悟極多。四方懷道，霄興命駕。解契昇堂，行敦入室。礪以初學舊習，委訪莫歸，若不流于文記，是則通心無路，乃開拓素業，更委異聞，旁訊經論為之本疏。時慧休法師道聲遠被，見重世猷，讚擊神理，文義相接。故得符采相照，律觀高邈，休有功焉。
以貞觀九年十月卒于故鄴日光住寺，春秋六十有七。前後講律四十餘遍，製四分疏十卷、羯磨疏三卷、捨懺儀輕重敘等，各施卷部，見重於時。
時衛州道爍，律學所崇，業駕於礪，為時所重矣。
釋玄琬，俗姓揚，弘農華州人也。遠祖因徙今居雍州之新豐焉。青襟悟道，履操沖明。志在學年，方遊法苑，事沙門曇延法師。延震嶺宏標，遺教法主，隋文欽重，立寺處之，而琬位居入室，恭恪據懷。
及進具後，便隨洪遵律師伏膺四分，冠冤遮性，鎔汰持犯。涉律三載，便事敷演，使於後進樂推，前英歎美。乃旋踵本師涅槃真體，捃掇新異，妙寫幽微。又欲欽佩唯識，包舉理性，於曇遷禪師稟學攝論，并尋閱眾鋒，窮其心計；法華、大集、楞伽、勝鬘、地論、中、百等，並資承茂實，研覈新聞，環循彌討，其際搜會，擢其玄理。然顧福智相導，有若輪馳，慧業略剖於終，標樹創開於始。永惟延師存日願造丈六釋迦，經略未圓，奄便物故。誓志營復，克遂先摸。
於仁壽二年提洽有緣，便事鑪錘。寺乃京皋衝要，峙望歸心，故使至感冥通，控引咸遂。當時空色清朗，杲日流輝，上天雨花，狀如雲母，滿空飄灑，終墜像前。僚庶嘉其罕逢，法屬慶斯榮瑞。及開摸之後，雅相逾圓，即為關輔棟梁，金像之大，有未過也。。又造經四藏，備盡莊嚴，諸有繕寫皆資本據。又以二月八日大聖誕沐之晨，追惟舊緒，敬崇浴具。每年此旦建講設齋，通召四眾，供含悲敬，辦羅七物普及僧儔。
又常慨運岠象末，有虧歸禁，至於授受遮難滋彰，乃鎣飾道場，尋諸懺法。每春，於受戒之首，依二十五佛及千轉神咒潔齋行道，使彼毀禁之流澄源返淨，登壇納法，白無疑。並傳嗣于今，住持不絕。從此而求，可謂護法菩薩也。而重法尊行，晨夕相仍。若值上德異人，必揖對欣振，諮承餘令。雖聞同昔習，而翹仰如新。斯後已謙光罕有蹤矣。
逮貞觀初年，以琬戒素成治，朝野具瞻，有敕召為皇太子及諸王等受菩薩戒，故儲宮以下師禮崇焉。有令造普光寺召而居之，供事豐華，廣霑會響。又別敕延入為皇后六宮并妃主等受戒椒掖，問德禁中。授納法財日逾填委，而欽若自守，不顧有餘，嚫施所資悉營功德。尋有別敕於苑內德業寺為皇后寫現在藏經，當即下令於延興寺更造藏經並委其監護。琬以二宮所寄，惟谷其誠，祇奉不難，義須弘選。自周季滅法，隋朝再興，傳度法本但存卷秩。至於尋檢文理，取會多乖。乃結義學沙門讎勘正則，其有詞旨不通者，並諮而取決。故得法寶無濫於疑偽，迷悟有分於本末，綱領貞明，自琬始也。
昔育王再集於周時，今琬定宗於唐世，彼此誠異，厥致齊焉。然其匠訓於世，三藏含之，偏以苦節自修德，以律儀馳譽，言為世範，緇素收歸。華夷諸國僧尼從受具戒者三千餘人，王公僚佐爰及皂隸從受歸戒者二十餘萬。左僕射蕭瑀兄弟，人倫藻鏡，久厭時煩，每諮法華會三之旨、龍樹明中之教，沈吟移景，奉佩而旋。右僕射杜如晦臨終委命，召為歷劫師資。大將軍薜萬徹毗季并及母氏並欽崇戒約，蔬素形終。普光道岳法師解洞幽關，辯開慧府，敬奉戒香，行菩薩道。而汲引亡疲，弘務終日，因之革勵修習者計非恆准，故京輔士庶繼踵煙隨，禮供相尋，日盈廚庫。時有巫覡者云：每至授戒說法，異類鬼神諸方屯聚，如承受相。自非至功冥被，孰能致乎？
琬以戒勸之至，物我同欽，義等風行，事符草偃，乃致書皇太子曰：元正告始，景福惟新。伏惟殿下。膺時納祐，罄無不宜。但琬夙縈沈痾，不獲奉慶，蒙降逮問，無任荷戢。感顧恩隆，罔知攸厝。今略經中要務即可詳行者四條，留意尋檢，永綏寶祚。初勸行慈，引涅槃梵行之文，令起含養之心，存兼濟之救也。二減殺者，引儒禮無故不殺牛羊者，皆重其生，去其濫逸也。又言：王者修其教，不易其俗；齊其政，不易其宜。見其生，不忍其死；聞其聲，不食其肉。此即上帝悼損害之失，樹止殺之漸也。故佛經有恕己之喻，誡之殺打諸事也。琬聞東宮常膳日多烹宰，審如所承，誠有大損。殿下以一身之料遍擬群僚，及至斷命所由，莫不皆推殿下。所以長懷夕惕，望崇慈恕，自今以往，請少殺生，東宮內外咸減肉料，則曆長命久，仁育斯隆。三順氣者，如經：不殺曰仁。仁主肝；肝者，木也。春陽之時，萬物盡生，宜育群品用答冥造。如其有殺，是不順氣。殿下位處少陽，福居春月，行慈以和正氣，施惠以保天齡。請年別春季斷肉停殺，愍彼含育，順此陽和。四奉齋者，如經年三月六能潔六根，便資五福。伏願遵行受持齋戒，何者？今享此重位，咸資往因，復能進德崇善，用成其美，則善知識者是大因緣。玄琬道德疏微，曲蒙顧眄，謹率聞見，敢塵聽覽。
登即答曰：辱師所示妙法四科，循覽周環，用深銘佩。法師早祛塵累，遊神物表，闡鷲嶺之微言，探龍宮之祕藏，洞開靈府，凝照玄門。固以高步彌天，鄰幾初地；遂能留情博施，開導蒙心。理實義周，詞華致遠。包括今古，網羅內外。訓誘之至，審諭之方，縱聖達立言，師傅弘道，亦未足髣髴要津，擬儀高論。但行慈減殺，順氣奉齋，斯乃仁人之心以成大慈之行，謹當緘諸心府，奉以周旋，永籍勝因，用期冥祐。餘文不載。其言令之行化及此類。九年，下詔斷殺，起於三月，盡於五月。琬以仁育兼濟，乃上啟更延，帝又特聽盡于歲暮。
貞觀十年杪冬遘疾，知歸後世，又致啟東宮，累以大法。又上遺封表於帝曰：玄琬聞：真容晦跡，像教凌遲。無不假緇素以住持，設內外而為護。遂得法雲再潤，慧日重輝，光葉萬乘，紹隆千載。竊尋住持之理義有多門，弘護之方教乃非一，若不依佛取捨，仍恐賞罰乖宗。如其准教驗時，是則簡敬當理。伏以僧尼等不依戒律致犯刑章，聞徹闕庭，塵勞聽覽。琬等僧徒無任慚懼，但恐餘年昏朽，疾苦相仍，弱命不存，洪恩未答，遂於經中撰佛教後代國王賞罰三寶法及安養蒼生論并三德論各一卷，伏願聖躬親降披覽。陛下廣開上書之路，冀納芻蕘之言，謹獻祕要之經，請詳金口之教。但琬忝當傳法，庶無匿教之愆；扶劣署封，以酬終後之事。不勝戀仰，謹奉經以聞。又遺誡門人在於道檢，言極詳切，讀者垂淚。又云：餘廕施諸眾生，餘骸依古焚棄，制服喪臨一無預懷。遂以臘月七日，卒於延興寺房，春秋七十有五。道俗失依，皇儲哀慟。天子下詔曰：玄琬律師戒行貞固，學業清通，方寄弘宣正法，利益群品。不幸沒世，情深惻悼。賜物如別，齋殯所須，事由天府。春宮懿戚，卿相重臣並捨金貝榮嘉賵贈，營助追福暨于百日。特進蕭瑀、太府蕭璟、宗正李百藥、詹事杜正倫等並親奉戒約，躬盡哀禮。後旋殯山寺，幢蓋相映，香花亂空，從者如雲，眾盈數萬。前儐達于終南，後塵猶繼于城闕，四十里間，皂素充道，皆云：我師斯亡，戒業誰保？故為時宗如此也。弟子等五百餘人奉遵遺旨；爾時，雲高風靜，水淨油香，七眾彌山，一心悲結，乃命下火依法闍維。薪盡灰飛，廓然歸本，仍於焚所建佛塔一區用津靈識，儀像存焉。東宮洗馬蘭陵蕭鈞制銘，宗正卿李伯藥製碑立于塔所，時為冠絕。
初琬自始及終意存弘濟，生善福智無不綴心。武德之初，時經剝喪，粒食勇貴，客僧無託，乃自竭餘力行化魁豪，隨得貨賄並充供給，日到寺廚親問豐約，故主客同慶焉。又像季澆漓，多輕戒律，乃以身軌物引諸法屬，親執經文，依時附聽，乃經十遍，遠嗣先塵。智首律師德光榮問於帝京者，寔資成贊，能扇芳風。自見令達，罕能推挹如此人矣。故使唐運搜舉，歲拔賢良，多是律宗，實由琬之篤課也。而容範端肅，聲氣朗峻，預瞻敬者莫不懍然，故圖象厥相猶令人畏者。
弟子僧伽，俗姓元氏，清悟寡嗜欲，常隨琬導物。而立志貞正，機諫變適，不犯顏色，以味靜為宗。又不希人世，依閑業道是所謀焉。臨終，清嗽歛容，明誨而卒。豈非師資謙德能世其塵，而恨其早卒，清規未遠。
釋慧蕭，俗姓劉，本彭城人，世家徙于許州之長葛，故又為縣人焉。奕葉以衣纓稱士大夫。十八為書生，聰悟敏達，善說詩禮，州郡以明經舉之，非其所好，遂入嵩高山求師出家。強識前聞，而以戒行見稱。耆舊明達相謂曰：若人如此，必今代之優波離也。
開皇初，遊學鄴城，博綜經律，乃貫練眾部，偏宗四分。聞泰山靈巖寺幽栖潔行之宅也，乃往從焉。後以和上年衰，復還中嶽。于時隋祖創業，四海為家，故得縱任往還，無所拘礙。時龍門沙門明朗，河東持律之最，承蕭道聲藉甚，不遠從之。朗雖年齒隆蕭，而卑身禮事，並深相悅服，道合欣然。淹留歲序，請歸河曲，蕭亦不滯物我，相與同行住于龍門之定林寺。歷緣山水，居隨所好。尋訪同志，不憚危險。馬頭山有僧善禪師聚徒結業，從而習定，時還朗寺弘暢毗尼。
仁壽中，頻向黃頰山依巖夏坐，有亡命者因事投焉，不忍遣之，留匿經久。後以事發，引蕭為侶，所在督課追徵赴獄。會朗、善俱亡，又兼匿罪，便振錫徂南。路經蒲阪，時沙門道積、神素、道傑等晉川英彥素與周旋，留連累載。屬隋煬墜歷，法令滋彰，藏匿嚴科殊為峻刻。蕭以許身為道，隨務東西，名貫久除，栖遁幽阻，自中條、王屋巨壑深林，無險不登，若遊庭戶。
逮中原版蕩，妖氣一亂，河東郡丞丁榮敬服德音，招住仁壽，長弘律藏，學者肩隨。義寧中，被擁西城，不虧講業。及後安靜，彌崇法會，蒲、陝、晉、絳五眾師焉。以貞觀十四年終于仁壽，春秋七十有三。
自蕭服心戒業，演導為宗，友接朋勝，時無與貳。每念朗、善遊好，不覺涕之無從，不能裁止，便登眺而慟。斯重交募善為如此也。曾講涅槃僅十許遍，猶恨大乘無功，遂翫讀華嚴，於數年間，口不輟音，文不釋手。有請蕭為方廣講主，乃止之曰：吾尚未解經意，安可講乎？時以為貞而且諒，又懼誤諸後學云。
釋慧滿，姓梁氏，雍州長安人也。父粲，曆仕隋、唐，為海、疊諸州刺史。滿生年素潔，履正標宗，慈濟含育殆非修學，世俗餚膳見便寒悚，僧儀道具睹即欣仰。年甫七歲即樂出家，二親素奉佛宗，不違其志。父臨海州，有敕聽度，便蒙剃髮，隨父還京住大興善，為仙法師弟子。仙名望京邑，識悟有從；既道俗洽聞，故父親付囑，後攜住仁壽宮之三善寺。及大業之始，又住大禪定焉。進戒奉業於智首律師，明慎威儀，學門推揖。思擇理味，以達曙為恆。而勤於政事，樂行勸勉，每值立界施，則唱白科舉，身先眾侶，諮考疑議。至於受戒緣集，難遮多少，教授獨斷，成不眇然。滿乃預令識相，提撕抵掌，致有臨機忘逸，往往徵正。時共重其詳審，敬其成進也。
遊講四方，不拘世累。貞觀三年，甞於鄜城魏兵曹家別院講羯磨法，所居草室忽為火燒，風焰俱盛，將延西及，滿索水潠之，因即風迴火滅，得無燒爇。斯戒德之威頗難登繼。至七年，令造新寺，通選大德，以滿行績前聞，引之令住。其年，奉敕令任弘濟寺上座，專弘律訓，獎導僧徒，亟有成規，旁流他寺。有集仙寺尼素無慧解，妄有師習，鑄老子真人等像私自供養，并廣召黃巾在堂慶度。滿與諸僧同預齋集，既屬此事，公呵止之，連告大德顯行擯罰，又追取道像入太原寺改成佛相，用誡餘習。昔周趙王治蜀，有道士造老君像，而以菩薩侠侍。僧以事聞，王乃判曰：菩薩已成不可壞，天尊宜進一階官。乃迎于寺中，改同佛相，例相似也。
又尼慧尚者，僥倖一時，宮禁還往，會高祖昇遐，離宮京置，乃以尚之住寺擬設皇靈，尚即取僧寺為尼所住。事違正敕，莫敢致詞。滿遂搆集京室三綱大德等二百餘人行於擯黜云：自佛法流世，未有尼眾倚官勢力奪僧寺者。既是非法，宜出眾外，不預四眾還往及諸法事。若有與尚眾言論者，亦同此罰。制令既行，是非自顯。慧尚不勝其責，連訴東宮并諸朝宰，有令遣詹事杜正倫解其擯事。僧眾既集，多從情議，滿曰：殿下住持正法，慧滿據法情理。今則違理附情，此則規模一亂，擯本治罪，罪仍未悛。據此而詳，未敢聞旨。便捉坐具逡巡而退。時眾懼加威權，便同解擯。滿聞之嘆曰：余伴既少，難可重治。且不同解，示知乖相耳。尚後謝過，滿終不顧。及駕巡東部，下敕李眾在前。滿集京僧二百人詣闕陳諫，各脫袈裟置於頂上，擬調達之行五法。舉朝目矚，不敢通表。乃至關首，重敕方迴。
常安弘濟集徒講說，成匠晚秀有鄰聲釆。又願生安養，浴僧為業，學安公之芳緒也，焭焭惻惻，兢兢自厲。以貞觀十六年四月二十日遘疾，知當後世，敕出什物，並屬三寶。正坐繩床，自加其膝，召諸寺眾人各執別，氣從下上，漸至于心，言晤答對初無昏昧，煖氣至口，奄爾而終，春秋五十有四。焚于終南龍池寺側，餘骸並化，惟舌不灰。更足薪火，經于累宿，色逾鮮赤，遂瘞于山隅。京師淨住寺惠昂為之銘頌，見于別集。製四分律疏二十卷，講四十餘遍。
釋慧進，姓鮑氏，潞州上黨人。弱歲辭親，慕從緇侶修習戒檢，極用偏功，將欲剪削，父母留戀，遂停俗里，以仁孝見知。年至三十，鄉閭覿其精苦，潔身斷愛，無思妻累，乃共白其所親，委其元度，方任出家，住州治梵境寺。既受具已，聞說受淨衣毛嗇然，重問持犯，又闕諮悟，承鄴下講律徒侶僅千，欣喜滿懷。以律假緣求，非文不合，因即閉關自讀八十餘遍，行要耳目頗亦具瞻。而義理由蹤必從師受，便往相州洪律師所。一坐伏聽，不移其席乃經八遍，中靜緣務相續而聽又經八年。爾後栖遑隨師南北，或山或世，遊採經論用裨律宗。略計前後四分一宗百二十遍，并覆尋讀強三百遍，自有同塵，專志累功罕儔其匹。
隋文末曆，有同寺僧弊進學業，匹難齊競，陰而嫉之。進曰：相與出家同遵律業，潛加繩扇，豈不以身名致嫌乎？昔聞無諍行者惟在空生，聖立芳規，義非自結。余雖不敏，請從雅喻。即日往謝，擲棄公名，揭襆而出。眾有止之，進曰：余不滯於去留也。為緣故耳。因逖聽諸方，勝徒名地，五臺、泰岳、東川北部、常山雁門，隨逐禪蹤，無遠必屆。沙門慧瓚道王朔川，又往投焉，定師宗傅。及瓚入關，遂往箕山訪蹤巢許，巖名便利，有古寺焉，掃以居之。足不下溪三十餘載，言行成範，緇素尋焉。舊本幽阻，由之喧泰，故其法屬常以禪律繼業。以貞觀十九年正月十五日因疾跏坐，終於山舍，春秋八十有六。
時同鄉沙門道瓚者，善宗四分，心明清亮，講解相仍，具傳章鈔。而形氣弘偉，少共齊倫。在法住寺御眾揚化，韓、潞、沁、澤四州從範。末齡風疾頓增，相乖儀節，雖衣服頹陊，而藥食無瑕。余聞往焉，欣然若舊，敘悟猶正，年八十餘矣。
釋道亮，姓趙氏，趙州欒城人。十五厭於世網，投州界莎坦禪坊備禪師出家焉。備博達洽聞，兩河稱德，偏弘大論，神見清遠；十六登坐，至於八十，聲相動物，詞味無變。亮奉敬諮展，望預聽徒，乃令往飛龍山誦經為業。山侶三十並是禪蹤，素少淨人，惟亮一已。既當下位，眾務同臻，日別自課舂五斗粟，將及六載，一時不懈。徒跣三年，六時隨眾，屢蒙放遣，素心不從，積至七年，苦勸方遂。聞并部瓚禪師結徒開化，盛宣佛法，行達箕山，便進具戒。漸次太原歸依慧瓚，念定為務，旁慕律宗。有嚴律師者，德範可歸，便從受業，因居無量壽寺焉。自爾專攻四分，無忘日夕。又從嚴往石州聽地持論。經停既久，文旨大通，覆述前解，增其名實。有員秀才者，居幽綜習，儒教有功，從亮學於起信，遂為披折，開發慧悟，抱信不移。承龕律師引徒盛講，據業呂州；又往從焉，聽溫本習。後返住寺，依時弘演。唐運初開，敕為滿師立義興寺，以亮律行清顯，延而止之，因常講說，鎮移世績。
貞觀之始，出至本州，欒城備公猶自在世，欣亮遠覲，為建律筵，轉展相扇，聲被東夏，聽徒八百，請益日隆。爾後頻開律府，計不在數。成講學士四十餘人，并部法興出自此矣。至今貞觀十九年，春秋七十有七。見處義興，當途御法。
有學士道胄者，生自上黨，僧貫太原，聽涉有功，偏能持忘，披覽章疏，即就敷揚。今住京寺，時時揚化。
釋慧旻，字玄素，河東人。志用方直，操行不群。仁愛汎洽，稟自天性。道振三吳，名流七澤。情好幽居，多處巖壑。九歲出家，勤精潔業，誦法華經，期月便度。十五，聽法迴向寺新羅光法師成論，率先問對，秀逸玄賓，命覆幽宗，耆宿同悅。年十七，赴請還鄉海鹽之光興寺講法華經，聽眾雲翔，咸陳嘉瑞，異香彈指屢結空中。
受具之後，從園寺志律師稟承十誦，文理精通，傍訊諸部。志公將漸，學徒用委，喪事云畢，東入會稽，至剡禮石佛，天台遊講肆。數年，還吳止通玄寺，結徒厲業一十七年，不出寺門，無窺別請。元始要終，布衣蔬食。慶弔既絕，談謔斯亡。屬隋末崩離，吳中飢饉，道俗逃難，避地東西，乃守死不移，禪誦無輟；鳥集無擾，獸群不亂。蘇州總管聞嗣安迎請出山，固辭不往。重使再請，不獲而赴。時刺史李廉、薛通、王榮等深相器重，永崇供覲。而懷志栖隱，終日慼慼，聞公通鑒不可奪也，乃送入華亭谷幹山立寺。行道數年，地惟下濕，蚊虻甚多，恐致損傷，將事移止。大唐開化，法事廣流，更入海虞山隱居二十餘載，遠方請業常百餘人。地宜梓樹，勸勵栽植數十萬株，通給將來三寶功德。
中年別於南澗止一草菴，兩兔一彪相親同止，內外盤遊，無相凌惱。至於禽獸神祇請受歸戒，敘其事績未可具也。蘇州都督武陽公李世嘉遣書降使，頻請不赴。貞觀十九年，刺史江王。因國度人行道之次請令出山。王欲受戒施衣，傳諸香供，並固讓諸德，不授不納，辭退山泉，逍遙自翫。凡講經律、菩薩戒、成實論數各有差，古律舊疏有陋失者，皆刪正而通暢焉。著十誦私記十三卷、僧尼行事二卷、尼眾羯磨兩卷、道俗菩薩戒義疏四卷。受業學士傳化者二十餘人。以貞觀末年八月十一日旦終於所遁，春秋七十有七。
未終三日，異香滿寺，舉眾怪問，曰：吾後日當去矣。生死，人之常也。寄世本若行雲。慎無哭泣，各念無常，早求自度。喪事殯葬律有恆儀，碑誌飾詞一不須作。能依此訣，吾何言哉？斯固臨終不撓，可謂堅貞者矣。
試為論曰：自法王之利見也，將欲清澄二死，翦除三障，所以張大教網，布諸有流。雖復惑累增繁，起惟三業，隨業設教，三學興焉。戒本防非，諒符身口；定惟靜亂，誡約心源；慧取閑邪，信明殄惑。三法相假，義刑聖量。是故論云：戒如捉賊，定是縛賊，慧如殺賊。賊謂煩惑不可卒除，功由漸降故立斯旨。莫非戒具定修，深知障惑，明智觀察，了見使纏？我倒既銷，諸業不集。推其本也，則淨戒為功。舉其治也，則正慧為德。經美能生，豈不然矣？是使五乘方駕於戒道，眾聖肩隨於行衢。乘福祐於四生，廣紹隆於萬載。非夫戒德何以懋哉？粵自金河累言，爰始靈山集法，時遵厚味，道被淳源。雖復設教不倫，互裁輕重，奉者無乖，會聖體意，兩不相非。然夫上座大眾創分結集之場，五部十八流宗百載之後，備列前傳，部執等陳。
自律藏久分，初通東夏，則薩婆多部十誦一本最廣弘持。寔由青目律師敷揚晉世，廬山慧遠讚擊成宗。爾後璩穎分騼而命路，祐瑗波騰於釋門，澄一江淮無二奉矣。而恨受遵四分，隨依十誦，可為商之。其次傳本，則曇無德部四分一律。雖翻在姚秦，而創敷元魏。是由赤髭論主初乃誦傳，未展談授，尋還異域，此方學侶竟絕維持，逮及覆聰方開學肆。有宋文世，彌沙塞部五分一本開譯楊都，覺壽所傳，生嚴其筆，文極鋪要，深可弘通。郢匠輟斤，流味無日，可為悲夫！雖聞海濱披述，汾願剖詞，登往搜求，名實乖爽。可惜華典虛度神州，迦葉遺部解脫一本梵葉久傳，無人翻度，惟出戒本在世流通，等聚餘宗，更無異轍。世諺妄習，偏備愚叢。婆麤羅部律本未傳，藏中見列僧祇部者，乃是根本大眾所傳，非是百載五宗生也。統敘五部支分，此方已獲其四。若據攝末從本，則二部是其所宗，此方已獲其一。自餘群部多是西域賢聖纘述行事，其中聚類自分區別，緣敘難裁，略言之矣。
惟夫慧日已沈，法流方被，眾行之重無越斯經。諒由附相束情，心事易准；動靜科據，真契威容。凡愚妄習睹相弘善，故律緣制斯致罕乖。試詳講導開士，持奉明人，見想紛馳，互程神略。部別廢立取捨難恆，學觀未張，易為開舉。何以明耶？至如受具一法，三聖元基部各陳要，具舒隨相。異宗會受，事類星張。當受明隨，同猶合契。考夫行事之士，則鄉壤部分窮其受戒之源，宗歸四分。今則隨學陳相，不祖先模。抑斷是投，妄情斯託。可謂師資訓缺，教授無功。亦是願行道殊，機見互僻。斯之糅雜二百餘年，豈不以傳通失人，故使頌聲流鄭？今則混一唐統，普行四分之宗。故得終始受隨，義難乖隔；攝護雖廣，其源可尋。
自初開律釋師號法聰，元魏孝文北臺楊緒，口以傳授，時所榮之。沙門道覆即紹聰緒，讚疏六卷，但是長科，至於義舉未聞于世。斯時釋侶道味猶淳，言行相承，隨聞奉用，專務栖德，不暇旁求。魏末齊初，慧光宅世；宗匠跋陀師表弘理，再造文疏，廣分衢術。學聲學望，連布若雲峰；行光德光，榮曜齊日月。每一披闡，坐列千僧，競鼓清言，人分異辯。勒成卷帙，通號命家。然光初稟定宗，後師法律軌儀，大聖徽猷具焉。所以世美斯人，行解相冠，誠有徒矣。
有雲、暉、願三宗律師躡踵傳燈，各題聲教。雲則命初作疏九卷，被時流演，門人備高東夏。暉次出疏，略雲二軸，要約誠美，蹊徑少乖；得在略文，失於開授。然雲勇於義宗，談敘誠博。暉則覈切詞相，法聚推焉。世諺首尾，信探風骨。汾陽法願眄視兩家，更開甍穴，製作抄疏不減於前。彈糾覈於律文，是非格於事相。存乎專附，頗滯幽通。化行并塞，故其然也。其餘律匠，理、洪、隱、樂、遵、深、誕等，或陶治鄭、魏，或開疆燕、趙，或導達周、秦，或揚塵齊魯，莫不同師雲術，齊駕當時。雖出鈔記，略可言矣。而導開業關中，盛宗帝里；經律雙授，其功可高。于時世尚僧祇，而能間行四分，登座引決，共從如流；勍敵每臨，銜箭而返。然遵一其神志，聲色不渝，由是人法歸焉，可謂行之及也。
智首律師承斯講授，宗係盛廣，探索彌深。時屬雲雷接統傳化，學門遠被，製述全希。豈非博贍百家，共師一軌？雖欲厝筆，無詞可通。屬有礪、亮行判，爍勝藏興。或傳道於東川，或稱言於南服。其中高第無越魏都，制疏乃行，其緒誠少。餘則名擅一方，蓋無筆記。而復化行難阻，多翳時心。豈不以制在篇初，故陷者惡聞其失？嗚呼！律為法命，弘則命全。今不欲不弘，正法斯滅，又可悲之深矣！
觀夫定慧兩藏，理在通明；戒律宗中，情纏事局。事則紛披雜集，前後異條，開制適緣，舉例寧准？論餘兩藏義在潛通，達解知微，名為會正。所以天仙小聖逗機明道，互說精理，開明慧務，俱稱至教，印定成經。若據律宗，惟遵佛誨，大小諸聖不妄傳揚，斯何故耶？良由教限內眾，軌躅常儀；僧寶可欽，非餘訓勗。自非位極至聖，誰敢厝心？是以文云：吾尚不以眾僧付於身子，況餘人乎？故所制重輕皆遵成教，縱有疑問，還委佛通。雖著論詳，述而不作。是使遺言四命，戒為大師。三集法輪，先弘斯典。論稱法壽，豈虛也哉？
昔鵠樹已前，持律者眾。其中高者，牛王最初，往業未夷，徙居天室。其次接緒號優波離，五百獻功，奉持為上。致使四十餘載，七眾憲章，隨犯科要，多因面結。至於持犯通塞，徵舉治儀，皆命顯揚，委其監護。雖復二十四依通傳正軌，揩摸後葉，必祖斯文。暨乃東川創開戒業，曹魏嘉平方弘具戒。爾前法眾同號息慈，師弟乃聞，纔移俗耳。行羯磨也，憑准法護之宗。論布薩也，翻誦僧祇之戒。教網初啟，隨得宗之，奉可怪也。
酉晉務法，稍漸綱猷。中原喪亂，干戈競接。雒邑凋殘，渭陰荒燼。竺護青門之眾可卷而懷，康會黃武之徒未足收採。重以孫皓苛虐，元燾不仁，擁寺列兵，虔劉釋種。平城之側，高尚覆屍；黃河之涘，梵僧捐寶。投骸靡厝，法律寧通？時會彌天恢張儀範，僧眾常則皆約戒科。兵飢交貿，網制嚴密，廣如前傳所敘。故安舉三章且救時要，攝緣成濟，得其務焉。但教缺未弘，必假傳授。鼻奈耶律初是安通，文極疏略，粗知大旨。審其正則，誠所未聞。弘在人乎？安當斯寄。其後遠、叡、願、翼咸習門風，秦、晉兩邦昌明法化，誠其力矣。自斯厥後，南北兩分，住持位別，各程綱目，互舉清徒。故有嶺、栖霞弘明淨地，秦川、靈隱建立戒壇，應供列雁行之僧，敘戒聞重受之夏，即其事也。
若夫人法交映，則行解相扶。有昧則絕紐當時，無得遂埋神於地。故世中迷學，其流四焉。試略舉之：
想當迷責樂大乘者，志尚浮虛，情專貪附。故有排委戒網，捐縱威儀。見奉律者，輕為小乘；毀淨戒者，重為大道。便引黃葉是真金之喻，木馬非致遠之能。訶折排拉，如捐草土。皆由行缺於身，塵染綱領。恥己不逮於清達，慢己有累於嚴制。遂即迴情學大，開展心胸；陵轢聲聞，褒揚菩薩。通情則恐投於坑阱，取解則曲媚於門侶。如斯懷挾，未曰倫通。以此求心，心可知矣。何不廣讀大乘，開張慧路？徵延聖意，有附塵焉！是以勝鬘所談女人之起行也，猶知毗尼即大乘學也。時所明初心之具修也。尚識律儀即菩薩藏，何況諳達理教，體化知神，解不謝於上賢，行寧虧於下眾？必行有乖，解非解也。得語而不詳義，棄智而從諸識。生死無涯之儔固難述矣。流俗常事三省而加九思，出世所詮四依之與八正，降斯以往，未足言哉！是以大小兩教隨相攝修，並在離著，豈惟封執？若存此計與外不殊，半滿經論皆陳此過。戒之受也，但啟虛願之門。戒之隨也，須遵實行之務。知受而不明隨，修願而無其行，可謂隻輪無轉於地，折翮有墜於空。
信哉！世有鄙斯戒者，皆為煩累形神，弊其持犯。故同輕削，指為小道。小可捐也，宜即捨之。矜重情多，緘言無報。誠以攝御門學非戒不弘，相善住持，非戒不立，其猶行必涉戶，言必有由，故名利將及，爭位夏而斂容；師授尊模，趍壇場而整帶。豈非貪決情勇，攬戒奉以為師；行絕綱猷，委戒填諸溝壑？專志在於本毒，去取匠於方寸。用斯弘濟，誠未敢聞。此則愛大憎小，為迷一也。若能關鍵身口，附相攝持；虛蕩慮知，體道懷德，則安、遠、光、憑斯其人矣。
世學諸論，詞數區分，傍大乘而通小徑，委本筌而尋章句。時連界繫，乍別色心，一行六歷之相攝，名教頻繁之包富，聖列為存道行，凡學止作聲譽，於是讎討終身，博綜詞義；輕蔑戒誥，陵犯色聲。邪說富於脣吻，邪求滿於胸臆。謂捧缽為鈍丁，號持瓶為豎子。半月說戒惟列麤言，衣缽受持極成煩碎，遂即顛倒形服，雷鼓言聲；侮弄尊儀，斜眄經律。故使依藥受淨永絕其身，戒約住持生緘其口，斯豈不聞於本業也？知業則不然乎？但騰焰於舌端，曾未圓為心約，此則尊高矜伐，賤委本基，為迷二也。若能深討使性，妙識治能；念動惟是，我人事對。但明塵識，則未悉何賢當斯目也。
慧休論士樹以風聲，然其專大深小，騰實復光其美，又有行福末凡，稟素疏野，廣讀多誦，情見特隆，偏略戒科，謂講生例不如常飲淳乳，飽我心神，靜處幽閑何過相及？斯皆靡聞教行，動事疑遲；不學無知，隨念交集。所以每講聽採，坐列群僧，就務鑽研，其人無幾。學猶不解，況不學乎？牛毛麟角頗為近實。又有成樹塔寺、繕造田園，舉鍤牽材，未思物命。燎原溉隰，豈避生靈？惟恐福業不成，實未懷諸慈惻。是則不聞大聖之明誡也。十誦三相正在斯人。或謂為福行罪，功過相補，是又不聞律緣之初禁也。緣修佛堂方制地戒，意在隨念，附相策心，不惟事業無益之咎。故世思微務靜之士招引寔希，躁擾經營之夫騰擲者眾。麤法易染，妙理難弘，為迷三也。若能依准教行，不越常刑，賢聖所同，寔當弘護。至如澄寺九百神道映於趙都，遠林不刊戒德流於晉世，可龜鏡矣。
專門奉律之客、立志貞梗之夫，薄誦戒緣，粗知文句，時登元坐，引眾闡揚，慢水覆心，更無依學，是則不聞明律之清誡也。法身成具方免師資。今乃易從止足，未思弘贍，魚睨雲漢，爵躍僧倫，惟我律師，餘皆師律。顧諸經論，事等石田；斜睐高名，約同稊稗。知法世寡，誰辯熏蕕？任縱科治，是非一亂，輕重由其量處，禍福自其心神，出語成刑，曾無再覆，傳而不習，孔門所輕；習而不經，釋宗所誡，何異讀禮而存倨傲，誦易而忽陰陽？勗哉斯言！令終宜始。但以時遭像季，法就澆漓，律部邪緣，宗仰繁矣。並由本尋學語，義指誦文，搯紙籤行，題鞭記掌，有則依述，闕則絕言。縱有異徵，取通無路，便言律無正斷，故是前聖開聽。遂即冒世輕生，漫行章句。飲杏湯者為清齋，畜錢寶者為小犯。坐具無勞截淨，缽量未必姬周。斯皆強於鉛刃，易取思齊，其迷四也。若能廣尋群典，備閱行藏，挹酌四印，昭融三制。臨機剖斷，則文理相循；隱括舉例，則物我同曉。如斯御眾，世有人哉！
尋夫戒律之筌，筌於持犯；定慧之學，務在治能。治則亂惑可銷，能則神機清遠。餘外，浮遊章句，等捐月而執指端；矜誕教相，同詠藥而迷愈疾。論者試開四學，終墜兩迷。非言何以致詞？列域心寧盡？故經陳曰：種種法喻咸存離著。律又述云：常爾一心念除諸蓋。固復懷斯試敘，微有箴銘，將用體鏡如流，且復昭彰于後耳。
釋道胄，姓輔，京兆始平人。祖任上黨太守，遂号長子焉。性聰敏，樂遠離。行年十四，遭母憂，興蓼莪志，報恩難極，為母出家，志敦孝始。年二十住并州，請印法師為和上，
得爾也，可年八十五歲也。
令送至城門，見多人著赤衣多鬚，來迎云是綿竹所放生者，因即蘇。自此廣化立放生池，諸州凡造一百餘所，今並見在。又益州甘亭神威力嚴惡，殃福立應，祈禱血食，牛羊難紀。怱下巫語欲逞受戒，乃將佛像在神下座，于時神影自移本處，向佛下坐。逞為受戒，自爾，祀日齋食而已。又往劉備先主受戒，神亦隨從。所以蜀川神所，逞行至者皆為受戒，至今不捨。由此道俗歸依，發言風靡。又於綿竹郫縣造三百尺大像，今並成就，故所祈求為無不遂。
以顯慶四年終于本寺，春秋八十五。道俗哀慕，送往放生池，於路三度大雨，雨皆白色，恰至葬所，天地清明。
釋道興，姓劉，本住秦州。八九歲時，常念出家，私詣僧寺不肯還，二親恐失。年十九，決意定詣大光寺求出家，僧眾愍之，二親苦求，隱避不失，眾為解喻，便許剃落。時天下大亂，賊寇交橫，死者山積，興為沙彌語諸徒曰：人身難得，持戒第一。母為賊掠將去，離城六十里，興沒命尋逐。至已，被傷未絕，賊見曰：此僧誠為至孝，逐母至此。便不盡命，乃背負母還城。城中咸怪：賊路兇險，何因得返？
避難投蜀至河池縣，逢贊皇公，蒙被安慰，送至梁州。興與一老僧相隨，彼有金十兩，謂興曰：吾有金，可為負至蜀共分。興曰：此危身物，佛又不許，不可將行。若不信者，善惡應驗。遂捨而獨往。彼持金者至三泉縣逢賊致死。既至蜀川，年滿進具，常行蘭若，頭陀乞食。智舜律師當衢講匠，依聽五遍便能覆述，每有異見，舜深奇之。後至京師首律師下伸大義，如別所引。
後還蜀川廣聽經論，不爽光陰。又於江禪師下稟受禪道，以為徵心要術也。自舜沒後，接構律筵，每年講席極為稽引，三十二十度來請者方許開宗。每歎云：佛法漸替，輕慢日增。余不敢輕，所以為重法故爾。即以慇懃鄭重為善法種子，若無此種，何由可遇？所以每講律部及發菩提心，以此勵眾，聽者垂泣恩海，興待眾涕泣靜已，久久方令唱文，如此非一。四遠來投無客主，興知都維那，于時官府急切，不許客住，諸寺無停者咸來，即安撫。寺主曰：依官制不許，何得停之？興曰：官不許容針，私容車馬，寺主豈不聞耶？寺主大怒曰：年少不用我語。興曰：此三寶也。敬則見善，嫌則感惡。寺主憤恚還房，眼看袈裟不見，又往三門王家，會受飯，謂言：是血食。人喻之，竟不食，返寺向興懺悔。
尋終行蘭若，時鬼來惱亂，興出繩床，鬼退為受三歸已，為禮佛名，鬼亦隨禮。貞觀中，青城戴令來慕，欲與興同房宿，夜中眠，驚走出房外云：見一赤衣僧執杖打背云：何因在此宿？以火照背，如三指大，隱軫赤色。因求悔過。
興遇疾甚，聞室中音樂聲，自念：我所求者本在佛果，不願人天。所願不虛，諸有魔亂自應消滅。言已聲滅，自此便差。常禮千佛，日別一遍。永徽三年，玄奘法師送舍利令供養，興獲已，於房內立道場，發正願曰：若一生傳法，并禮賢劫千佛。如契聖心，請放光明。如語，一室並為金色，弟子咸見。以顯慶四年月日終於福勝，春秋六十有七。
興自在道，行節在懷，晝夜恆坐，曾不偃亞。未常詣市，不受別利。乞食之外，不出寺門。不乘畜生，不服非法，益部五眾敬而重之。
釋明導，姓姚氏，本吳興人。因官歙州，遂家于彼。幼葉雅調，與眾不群。隋末喪亂，二親崩歿，發心出家，意存護法，所在尋逐彌勤戒檢。以貞觀初行達陳州，逢敕簡僧，唯留世，導以德聲久被，遂應斯舉。雖蒙榮聞，意所遺之，乃歎曰：出家弘濟務存許道，豈以名貫拘滯一方？乃翻然遠征，棄擲寺宇，至爍、礪二師座下餐稟幽奧。未盈涼暑，聲聞超挺，因令覆述，縱達無遺，學門義侶莫不推挹。自諸寺結憾，訟及道俗，牽連不決，皆請通之。及導面往，吐言愜伏，皆歎其善達無諍，權導不思之力也。
龍朔二年，道行夙彰，奉敕別住東都天宮寺。麟德元年，今上造老子像，敕送芒山，仍令洛下文物備列。時長史韓孝威妄託天威，黃中扇惑，私囑僧尼普令同送，威遂勒州部二十二縣五眾通集洛州，各事幢幡，剋日齊舉。導出眾對曰：佛道二門由來天絕，邪正位殊本自碩異。如何合雜雷同將引？既無別敕，不敢聞命。威大怒曰：是何道人輒拒國命？乃使人脫導袈裟，將行禁劾，導曰：袈裟敕度所著，非敕不可妄除。無敕令僧送道，所以不違國命。威怒曰：道人有不送天尊者出。導即挺身獨立，預是僧尼同時總往導所。威怒曰：道人欲反。導應聲語六曹官人曰：長吏總召僧尼唱反，此則長吏自反，眾僧不反，須告御史。導等一時崩出，威大忙懼，降階屈節，慚謝而止。以斯抗禦，季代少之。
因僧大集簡試度人，天宮餉食過中乃至，僧有不量時景者取而進噉，導曰：諸大德並佛法遺寄，天下楷模。非時之食，對俗而噉，公違法律，現法滅緣，冒罔聖凡一至於此。眾並愧之，因索水清漱，月餘不食，悲慨正法凋淪相及。道俗苦勸，方乃進餅。以斯量之，故以護法之士不顧形有者，代有人焉。
今年六十餘，東夏英髦一期咸集，導於清眾有高稱焉。
釋曇光，姓張氏，汴州人。自幼及長，潔志清範，諸有勝徒莫不登踐。於礪、爍兩師聽受成教。逮至立年，盛明律藏。命宗章義是所推崇，礪歎曰：使吾道流河右，誠此人乎？又往玉法師所聽法華、地論，高達勝乘玄理，權實坦然。又往嵩岳相禪師學修止觀，因屏絕塵惱，不羈名利。會東都盛德須有住持，以光有素德，景行難擁，遂敕召住天宮寺。又以教受新成眾徒，胥集綱管之任非人不傳，因又召為寺之上座。綏撫清眾，不肅而成，然而汎愛之誠終古罕類。四方律學莫不諮詢，故其房宇門人肩聯踵接，成就所舉，遠近遵承。
西明寺律師君度奕奕標舉，一時俊烈，亦光之所進也。今麟德二年，東都講說，師資導達，彌所欽羨焉。
釋曇無最，姓董氏，武安人也。靈悟洞微，餐寢玄祕。少稟道化，名垂朝野，為三寶之良將，即像法之金湯。諷誦經論，堅持律部，偏愛禪那心虛靜謐，時行汲引，咸所推宗。兼博貫玄儒，尤明論道，故使七眾望塵，奄有繁鬧。
最厭世情重，將捐四部，行施獎誨多以戒禁為先。丞動物機，信用雲布。曾於邯鄲崇尊寺說戒，徒眾千餘，並是常隨門學。至四月三十日布薩行籌，依位授受，常計之外，乃長六十。最居坐端，深怪其異。既無外眾，通夕懷疑。明旦重推，有人見從邯鄲城西而來者，並異倫大德，衣服正帖，翔步閑雅。亦有見從鼓山東面而來，或於中路逢者，皆云：往赴崇尊聽僧說戒。如是數般節級，勘其年齒相扶、人數多少，洽滿六十焉。故知道會聖心，是幽靈遐降，竹林群隱明非妄承。
最德洽釋宗，屢當時望，後敕住洛都融覺寺。寺即清河文獻懌所立，廊宇充溢，周于三里。最善弘敷導，妙達涅槃、華嚴，僧徒千人常業無怠。天竺沙門菩提留支見而禮之，號為東土菩薩。嘗讀最之所撰大乘義章，每彈指唱善，翻為梵字，寄傳大夏，彼方讀者皆東向禮之為聖人矣。然其常以弘法為任。
元魏正光元年，明帝加朝服大赦，請釋李兩宗上殿。齋訖，侍中劉騰宣敕，請諸法師等與道士論義。時清道館道士姜斌與最對論，帝問：佛與老子同時不？姜斌曰：老子西入化胡，佛時以為侍者。文出老子開天經，據此明是同時。最問曰：老子周何王而生？何年西入？斌曰：當周定王三年，在楚國陳郡苦縣厲鄉曲人里，九月十四日夜生。簡王四年為守藏吏，敬王元年年八十五，見周德陵遲，遂與散關令尹喜西入化胡，約斯明矣。最曰：佛當周昭王二十四年四月八日生，穆王五十二年二月十五日滅度。計入涅槃經三百四十五年始到定王三年，老子方生，生已年八十五。至敬王元年，凡經四百三十年，乃與尹喜西遁。此乃年載懸殊，無乃謬乎？斌曰：若如來言出何文紀、最曰：周書異記、漢法本內傳並有明文。斌曰：孔子制法聖人，當時於佛迥無文志，何耶？最曰：孔氏三備卜經，佛之文言出在中備，仁者識同管窺，覽不弘遠，何能自達？帝遣尚書令元又宣敕：道士姜斌論無宗旨，宜令下席。又議開天經是誰所說，中書侍郎魏收、尚書郎祖瑩就觀取經，太尉蕭綜、太傅李寔、衛尉許伯桃、吏部尚書邢欒、散騎常侍溫子昇等一百七十人讀訖奏云：老子止著五千文，餘無言說。臣等所議，姜斌罪當惑眾。帝時加斌極刑，西國三藏法師菩提留支苦諫乃止，配徒馬邑。
最學優程舉，繼乎魏史，藉甚騰聲，移肆通國，遂使達儒朝士降階設敬，接足歸依。佛法中興，惟其開務。後不測其終。
釋曇顯，不知何人。元魏季序遊止鄴中，栖泊僧寺，的無定所。每有法會必涉其塵，皆通諮了義隱文。自餘長唱散說，便捨而就餘講。及後解至密理，顯便輒已在聽。時以此奇之，而睹其儀服猥濫，名相非潔，頻復輕削，故初並不顧錄。惟上統法師深知其遠識也，私惠其財賄以資飲噉之調。或因昏醉臥于道邊，時復清卓整其神器。
及文宣受禪，齊祚大興，天保年中。釋李二門交競優劣。屬道士陸修靜妄加穿鑿，廣制齋儀，縻費極繁，意在王者遵奉。會梁武啟運，天監三年下敕捨道，帝手制疏，文極周盡。修靜不勝其憤，遂與門人及邊境亡命叛入北齊，又傾散金玉贈諸貴遊，託以襟期，冀興道法。帝惑之也，乃出敕召諸沙門與道士對挍道術。爾時道士咒諸沙門衣缽，或舉或轉，或咒諸方梁橫豎於地者。沙門曾不學方術，默無一對，士女擁鬧，貴賤移心，並以靜徒為勝也。靜迺高談自伐，矜衒道術，唱言曰：神通權設，抑挫強侮。沙門現一，我當現二。今薄示微術，並辭屈退，事亦可見。
帝命上統令與靜捔試，上曰：方術小伎，俗儒恥之，況出世也。雖然天命相拒，豈得無言？可令最下座僧對之。時顯位居末席，酒醉酣盛，扶舉登座，因立而笑，眾皆憚焉，而是上統所遣，不敢有諫。
顯語李宗云：向誇現術一之與二者，深有致矣。即於座上翹足而立曰：吾已現一矣。卿可現二。各無言對。顯曰：向咒諸衣物飛舉者，試卿術耳。命取稠禪師衣缽咒之，皆無動搖。帝敕十人舉之，不動如故，乃以衣置諸梁木，帖然無驗。諸道士等相顧無顏，猶以言辯為勝，乃曰：佛家自號為內，內則小也。詺道家為外，外則大也。顯應聲曰：若然則天子處內，定小庶人矣。靜與其眾緘口無言，文宣處座目驗臧否。其徙爾日皆捨邪從正，求哀濟度；未發心者敕令染剃，故斬首者非一。自號神仙者，並上三爵臺，令其投身飛逝，悉委尸于地。偽妄斯伏，乃下詔曰：法門不二，真宗在一。求之正路，寂泊為本。祭酒道者，世中假妄，俗人未悟，仍有祇崇。麴糱是味，清虛焉在？瞿脯斯甜，慈悲永隔。上異仁祠，下乖祭典。宜皆禁絕，不復遵事。頒勒遠近，咸使知聞。其道士歸伏者並付昭玄大統上法師度聽出家，廣如別傳所載。
于時齊境一心奉佛，國無兩事，迄于隋運方漸開宗。至今東川此裔猶少，傳者曰：達化護持，融尚馳名秦世；小以致遠，顯公著績高齊。知人難哉！上統揣其骨，則千里駿足，異世同駕。以貌取人失之自古，則徒飾玄黃矣。復何能抗禦之哉？顯竟以放達流俗，潛遁人世，不知所之。
釋靜藹，姓鄭氏，榮陽人也。夙標俗譽，以溫潤知名。而神器夷簡，卓然物表。甫為書生，博志經史，諸鄭魁岸者咸賞異之，謂：興吾宗黨，其此兒矣。與同伍遊寺，觀地獄圖變，顧諸生曰：異哉！審業理之必然，誰有免斯酷者？便強違切諫。二親不能奪志，鄭宗固留。藹決烈愛縛，情分若石，遂獨往百官寺依和禪師而出家，時年十七。
具戒已後，承仰律儀，護持明練，時所戴重。又從景法師聽大智度論，一聞神悟，謂敞重幽，更習先解，便知濫述。周行齊境，顧問知津，講席論堂亟陳往復。詞令詳雅，理趣清新，皆略無承導，終于世累。乃撫心曰：余生年不幸，會五濁交亂，失於物議，得在可鄙。進退惟谷，高蹈可乎？遂心口相弔，擯影嵩岳，尋括經論，用忘寤寐。然於大智、中、百、十二門等四論最為投心所崇，餘則旁纘異宗，成其通照。言必藻繢珠連，書亦草行相貫，高為世重，罕不華之。後自悟曰：綺文爽理，華寔亂真。豈流宕忘返，不思懲艾乎？自爾誓而斷之，惟以釋道東騖，並味前聞。恐涉邪津，悔於晚學，又入白鹿山逖觀黃、老，廣攝受之途。莊、惠詭駁摽寓言之論，未之尚也。
聞有天竺梵僧碩學高行，世之不測，西達咸陽。藹求道情猛，欣所聞見，私度關塞，載離寒暑。既至渭陰，未及洗足，即申謁敬。昔聞今見，見累於聞；大鼓徒揚，資訪無指；乃潛形倫伍，陶甄舊解，蕪沒遜遁，知我者希。掩抑十年，達窮通之數，體因緣之理，附節終南，有終焉之志，煙霞風月用祛亡反。峰名避世，依而味靜，惟一繩床，廓無庵屋。露火調食，絕諸所營。召彼癘徒，誨示至理，令其致供，日就噉之，雖屬膿潰橫流，對泣而無厭惡。由是息心之眾往結林中，授以義方，鬱為學市。山本無水，須便飲澗。嘗於昏夕，學人侍立，忽降虎來前，掊地而去。及明觀之，漸見潤濕，乃使掏掘，飛泉通注，從是遂省下澗，須便挹酌。
藹立身嚴恪，達解超倫，據林引眾，講前四論，意之所傳，樂相弘利。其說法之規，尊而乃演，必令學侶袒立合掌，慇懃鄭重，經時方遂。乃敕取繩床，周繞安設。致敬坐訖，藹徐取論文，手自指摘，一偈一句，披釋取悟，顧問聽者所解云何，令其傳意方進後偈。旁有未喻者，更重述之。每日再講此法無怠。常自陳曰：余厭法慢法，生不值佛世，縱聞遺教，心無信奉，恆懷怏怏。終須練此身心。有時試縱，惟欲誠心造惡；有時攝念，惟願假修相善。如此不名安身，如此不名清心，故約己制他誠非正撿，然末世根緣多相似耳。必厭煩屈者須住，不辭具儀者離此。其開蒙敦勵皆此類也。
有沙門智藏者，身相雄勇，智達有名，負糧二石造山問道，因見橫枝格樹，戲自稱身。遇為藹見，初不呵止，三日已後方召責云：腹中他食何得輒戲？如此自養，名為兩足狗也。藏銜泣謝過，終不再納，遂遣出山。沙門曇延、道安者，世號玄門二傑。當時頂蓋，名德相勝；及論教體，紛諍由生，諮藹取決，讓謝良久方為開散。兩情通悅，不覺致禮，各嗚一足跪而啟曰：大師解達天鑒，應處世攝。今則獨善其身，喪德泉石，未見其可。藹曰：導貴行用，不即在言，余觀時進退，故且隱居求志耳。
爾後事故入城，還歸林野。屬周武之世，道士張賓譎詐罔上，冒增榮寵，潛進李氏，欲廢釋宗。既縱倖紫宸，蠅飛黃屋，與前僧衛元嵩脣齒相副。帝精悟朗鑒，內烈外溫，召僧入內七霄禮懺，欲親睹僣犯，冀申殿黜。時既密知，各加懇到。帝亦七夕同僧不眠，為僧讚唄並諸法事，經聲七囀，莫不清靡。事訖設會。公陳本意，有猛法師者，氣調高拔，躬抗帝旨，言頗激切。眾恐禍及其身，帝但述懷，曾無赧退。藹聞之嘆曰：朱紫雜糅，狂哲交侵至矣！可使五眾流離，四民倒惑哉？又曰：餐周之粟，飲周之水，食椹懷音，寧無酬德？又為佛弟子，豈可見此淪湑，坐此形骸，晏然自靜？寧大造於像末，分俎醢於盜跖耳。徑詣闕上表理訴，引見登殿，舉手唱言曰：來意有二，所謂報三寶慈恩，酬檀越厚德。援引經論子史傳記，談敘正義，據證顯然。從旦至午，言無不詣，明不可滅之理，交言支任，抗對如流，梗詞厲色，鏗然無撓。百僚近臣代之戰慄，而神氣自若，不阻素風。帝雖愜其詞理，而滅毀之情已決，既不納諫，又不見遣。藹又進曰：釋李邪正、人法混并，即可事求，未煩聖慮。陛下必情無私隱，涇渭須分。請索油鑊，殿庭取兩宗人法俱煮之，不害者立可知矣。帝怯其言，乃遣引出。時宜州沙門道積者次又出諫，俱不用言，乃與同友七人於彌勒像前禮懺七日。既不食已，一時同逝。藹知大法必滅，不勝其虐，乃攜其門人三十有餘入終南山，東西造二十七寺，依巖附險，使逃逸之僧得存深信。
及法滅之後，帝遂破前代關東西數百年來官私佛法，掃地並盡，融刮聖容，焚燒經典，禹貢八州見成寺廟出四十千，並賜王公充為第宅。三方釋子減三百萬，皆復軍民，還歸編戶。三寶福財，其貲無數，簿錄入官，登即賞費分散蕩盡。初於建德三年五月行虐關中，其禍既畢，至六月十五日罷朝。
有金城公任氏部，於所治府與諸左右彷徉天望，忽見五六段物飛騰虛空，在於鳥路。大者上摩青霄，大如十斛囷許，漸漸微沒。自餘數段小復低下，其色黃白，卷舒空際，類幡無腳。爾日天清氣靜，纖塵不動，但增炎曦而已。因往冬官府，道經圓土，北見重牆，上有黃書橫拖棘上。及往取之，乃是摩訶般若經第十九卷。問其所由，答云：從天而下，飛揚墜此。于時三寶初滅，刑法嚴峻，略示連席之官、乃藏諸衣袖，還緘篋笥。屬隋興運轉，牧冀州，爰命所部從事趙絢，敘之曰：有清信大士具官身嬰俗累，恕崇法理，精感明靈，神化斯應，遂使群經騰翥等扶搖之上昇，隻卷飄返若丹烏之下降。其去也，明惡世之不居；其來也，知善人之可集。應瑞乎如彼，聖著乎如此。我皇出震乘乾，更張琴瑟，親臨九服，躬總八荒。知三寶之可崇，體四生之不固。遂頒海內修淨伽藍，是使像法氤氳同諸舍衛，僧尼隱軫還類提河。特以此經像明靈著，自非積善，焉能致斯？敢事旌表，傳芳後葉。
初武帝知藹志烈，欣欲見之，乃敕三衛二十餘人巡山訪覓氈衣道人：朕將位以上卿，共治天下。藹居山幽隱，追蹤不獲。後於太一山錫谷潛遁，睹大法淪廢，道俗無依，身被執纏，無力毗贊，告弟子曰：吾無益於世，即事捨身，故先相告。眾初不許，慕從聞法，便開覽大小諸乘。撰三寶集二十卷，假興賓主，會遣疑情，抑揚飛伏，廣羅文義；弘讚大乘，光揚像代。并錄見事，指掌可尋。冀藏諸巖洞，庶後代之再興耳。
自藹入法行大慈門，繒纊皮革一無踐服，惟履毳布，終于報盡。後厭身情迫，獨據別巖，敕侍者下山，明當早至。藹加坐盤石，留一內衣，自條身肉，段段布於石上，引腸掛于松枝，五藏都皆外見，自餘筋肉手足頭面剮扸都盡，並惟骨現。以刀割心，捧之而卒，侍人心驚，通夜失寐。明晨走赴，猶見合掌捧心，身面西向，加坐如初，所傷餘骸一無遺血，但見白乳滂流，凝于石上。遂累石封外，就而殮焉。即周宣政元年七月十六日也。春秋四十有五。弟子等有聞當世，具諸別傳。
親侍沙門慧宣者，內外博通，奇有志力，痛山頹之莫仰，悲梁壞之無依，爰述芳猷，樹碑塔所。後有訪道思賢者入山禮敬，循諸崖險，乃見藹書遺偈在于石壁，題云：初欲血書，本意不謂變為白色，即是魔業不遂，所以墨書其文曰：諸有緣者，在家出家，若男若女，皆悉好住於佛法中，莫生退轉，若退轉者，即失善利。吾以三因緣捨此身命：一、見身多過，二，不能護法，三、欲速見佛，輒同古聖。列偈敘之：
釋道安，俗姓姚，憑翊胡城人也。識悟玄理，早附法門。性無常師，聞道而至。兼以恬虛靜泊，凝心勝境，謙肅為用，動止施度，凡厥禪侶莫不推服。後隱于太白山，栖遁林泉，擁志經論，思拔深定，慧業斯舉。旁觀子史，粗涉大綱。而神氣高朗，挾操清遠。進具已後，崇尚涅槃，以為遺訣之教：博通智論，用資弘道之基。故周世渭濱盛揚二部，更互談誨，無替四時。住大陟岵寺，常以弘法為任，京師士子咸附清塵。安內外既明，特善文藻，動言命筆，並會才華。而風韻疏通，雅調翔簡，執禮居尊，仁被朝貴，故榮達儒宰、知名道士日來請論，咸發信心。故得義流天，下草偃從之。
周武廓清天步，中外禔福，頻御彫輦躬禮安焉。安道為物宗，坐鎮崇敬，令帝席地而止，安則如常敷化，高談正法，詞無涉世。公卿側目，觀者榮慶。時及中食安命供設，帝將舉箸曰：弟子聞？俗人不合僧食。法師如何以罪累人？安曰：佛教權實，律制開遮王賊惡臣並通供給。貧道據法相擬，理非徒爾。帝曰：審如來言非佛意也，但恐損道眾耳。又與賊臣同席，誠無預焉。即敕將去，更論餘法，曾不以介意。斯即季代之高量也。後敕住大中興寺，別加殊禮。帝往南郊，文物大備，敕諸道俗同睹通衢。敕別及安，令觀天子鹵簿儀具，安答曰：陛下為民故出，貧道為法不出。帝聞，彈指嘆善久之。安鑒悟絕倫，德風遠扇，立形平准守道自遵，皆此類也。
與同學慧俊知名周壤。俊姓朱氏，京兆三原人，生不學書，而耳餐取悟，一聞不忘，藏諸胸臆。流略儒釋，談如泉涌；攻擊關責，鋒鍔叢萃。曾於一日，安公正講涅槃，俊命章設問，遂往還迄暮，竟不消文。明旦又問，講難精拔，安雖隨言即遣，而聽者謂無繼難。俊終援引文理，徵並相詶，遂連三日，止論一義。後兩捨其致，方事解文。故使驚唱前修，預聞高揖。俊後歷尋華土，縱學名師，凡所霑耳皆義通旨得。安與同室三十餘年，言晤飛玄誠逾目擊。因疾而卒，安撫屍慟哭曰：宣尼有言，信不虛矣。
至天和四年，歲在己丑三月十五日，敕召有德眾僧、名儒、道士、文武百官二千餘人於正殿，帝昇御座，親量三教優劣廢立。眾議紛紜，各隨情見較其大抵，無與相抗者。至其月二十日又依前集，眾論乖咎，是非滋生，並莫簡帝心，索然而退。至四月初，敕又廣召道俗，令極言陳理。又敕司隸大夫甄鸞詳佛道二教，定其先後淺深同異。鸞乃上笑道論三卷，合三十六條，用笑三洞之名，及笑經稱三十六部，文極詳據，事多揚激。至五月十日，帝又大集群臣詳鸞上論，以為傷蠹道士，即於殿庭焚之。道安慨時俗之混并，悼史藉之沈網，乃作二教論取擬武帝，詳三教之極，文成一卷，篇分十二。
初歸宗顯本篇有客問曰：僕聞；風流傾墜，六經所以緝修；誇尚滋彰，二篇所以述作。故優柔弘潤，於物必濟曰儒；用之不匱，於物必通曰道。斯皆孔、老之神功，可得而詳矣。近覽釋教文博義豐，觀其汲引則恂恂善誘，要其旨趣，則亹亹茲始良。然三教雖殊，勸善一途；教跡誠異，理會則同。至一如老嗟身患，孔嘆逝川，固欲後外以致存生，感往以知物化，何異釋典之厭身無常之說哉？但拘滯之流未馳高觀，不能齊天地於一指，均是非於一氣，致令談論之際每有不同。此所謂匿摩尼於胎㲉，掩大明於重夜；傷莫二之淳風，塞洞一之玄旨。祈之彌劫，奚可值哉？主人答曰：子之窮辯未盡理也。夫萬化本於生生，三才兆於始始。然則無生無始，物之性也。有化有生，人之聚也。聚雖一體，而形神兩異；散雖質別，而心數弗亡。故救形之教，教稱為外；濟神之教，教稱為內。是以智論有內外兩經，仁王辯內外兩論，方等明內外兩律，百論言內外二道。若通論內外，則該彼華夷；若局命此方，則可云儒、釋。釋教為內，儒教為外，備彰聖典，非為誕謬。詳覽載藉，尋討源流，教惟有二，寧得有三？何者？昔玄古樸素，墳典之誥未弘；淳風稍離，丘索之文乃著。故包論七典，統括九流，咸為治國之謨，並是修身之術。若派而別之，則應為九教；總而合之，則同屬儒宗。論其官也，各王朝之一職，談其藉也，普皇家之一書。子欲於一化之內合九流爭川，大道之世使小成競辯，豈不上傷皇極莫二之風，下開拘放鄙蕩之弊？真所謂巨蠹鴻猷眩曜朝野矣。佛教者，窮理盡性之格言，出世入真之正轍論其文，則部分十二；語其旨，則四種悉檀。理妙域中，固非名號所及；化擅繫表，又非情智所尋。至於遣累落筌，陶神盡照，近超生死，遠證泥洹。播闡五乘，接群機之深淺；該明六道。辯善惡之昇沈。敻期出世而理無不周，邇毗王化而事無不盡。能博能要，不質不文。自非天下之至慮，孰能與斯教哉？雖復儒道千家，農黔百氏，取捨驅馳。未及其度者也。惟釋氏之教，理富權實有餘不了稱之曰權，無餘了義號之為實。通言善誘，何名妙賞？子謂：三教雖殊，勸善義一。余謂：善有精麤，優劣宜異。精者超百化而高昇，麤者循九居而未息。安可同年而語其勝負哉？又云：教跡誠異，理會則同。爰引世訓以符玄教，此蓋悠悠之所昧，未暨其本矣。教者何耶？筌理之謂。理者何耶？教之所詮。教若果異，理豈得同？理若必同，教寧得異？筌不期魚，蹄不為兔，將為名乎？理同安在？夫厚生情篤，身患之誡遂興；不悟遷流，逝川之歎乃作。並是域內之至談，非踰方之巨唱。何者？推色盡於極微，老氏之所未辨；究心窮於生滅，宣尼又所未言。可謂瞻之似盡，而察之未極者也。經曰：分別色心有無量相，非諸二乘所知。且二乘之與大行，俱越妄想之鄉。菩薩則慧兼九道，聲聞則獨善一身。其猶露潤之比巨壑，微塵之比須彌。況凡夫識想何得齊乎？故經曰：無以日光等彼螢火。若夫以齊而齊不齊者，未齊矣。以齊而齊於齊者，未齊焉。余聞：善齊天下者。以不齊而齊天下者也。何須夷岳實淵然後方平，續鳧截鶴於焉始等？此蓋狷夫之野議，豈達士之貞觀乎？故諺曰：紫實昧朱，狂斯濫哲。讀廣其類，上至天子，下至庶人，莫不資色心以成軀，稟陰陽而化體。不可以色心是等而便混以智愚，陰陽義齊。則同之於貴賤。此之不可，至理皎然。雖強齊之，其義安在？
帝為張賓搆譖，意遣釋宗；初覽安論，通問僚宰，文據卓然，莫敢排斥。當時廢立遂寢，誠有所推。
至建德三年，歲在甲午，五月十七日，乃普滅佛道二宗，別置通道觀，簡釋李有名者。並著衣冠為學士焉安削跡潛聲逃于林澤，帝下敕搜訪，執詣王庭，親致勞接，賜牙笏綵帛，并位以朝列，竟並不就卒于周世。
初安之住中興，攜母相近，每旦出覲，手為煮食，然後上講。雖足侍人，不許兼助。乃至折薪汲水必自運其身手。告人曰：母能生養於我，非我不名供養。卒于母世，初無一息。斯准大聖擔棺之像布化澆夫矣。及其即世也，乃作遺誡九章以訓門人，其詞曰：敬謝諸弟子；夫出家為道，至重至難。不可自輕，不可自易。所謂重者，荷道佩德，縈仁負義；奉持淨戒，死而有已。所謂難者，絕世離俗，永割親愛；迴情易性，不同於眾。行人所不能行，割人所不能割。忍苦受辱，捐棄軀命。謂之難者，名曰道人。道人者，行道人也，行必可履，言必可法。被服出家，動為法則，不貪不諍，不讒不匿。學問高遠，志存玄默，是為名稱參位三尊，出賢入聖，滌除精魂。故得君王不望其報，父母不望其力。普天之人莫不歸揖，捐妻減養供奉衣食，屈身俯仰不辭勞恨者，以其志行清潔，通於神明，淡泊虛白可奇可貴。故自頃荒流，道法遂替，新學之人未體法則，棄正著邪，忘其真實。以小黠為智，以小供為足，飽食終日無所用心。退自推觀，良亦可悲。計今出家或有年歲，經業未通，文字不決，徒喪一世，無所成名。如此之事不可深思。無常之限，非旦則夕；三塗苦痛，無強無弱。師徒義深，故以申示，有情之流可為永誡。其一曰：卿已出家，永違所生。剃髮毀容，法服加形。辭親之日，上下涕零。割愛崇道，意陵太清。當遵此志，經道修明。如何無心，故在色聲，悠悠竟日，經業不成？德行日損，穢跡遂盈。師友慚恥，凡俗所輕。如是出家，徒自辱名。今故誨勵，宜當專精。
其二曰卿已出家，棄俗辭君。應自誨勵，志果清雲。財色不顧，與世不群。金玉不貴，惟道為珍。約己守節，甘苦樂貧。進德自度，又能度人。如何改操，趨走風塵，坐不暖席，馳務東西？劇如徭役，縣官所牽。經道不通，戒德不全。朋友蚩弄，同學棄捐。如是出家，徒喪天年。今故誨勵，宜各自憐。
其三曰：卿已出家，永辭宗族。無親無疏，清淨無欲。吉則不歡，凶則不慼。超然從容，豁然離俗。志在玄妙，軌真守撲。得度廣濟，普蒙福祿。如何無心，仍著染濁，空爭長短，銖兩斗斛？與世同利，何異僮僕？經道不明，德行不足。如是出家，徒自毀辱。今故誨示，宜自洗沐。
其四曰：卿已出家，號曰道人。父母不敬，世帝不臣。普天同奉，事之如神。稽首致敬，不計富貧。尚其清修，自利利人。減割之重，一米七斤。如何怠慢，不能報恩。倚縱遊逸，身意虛煩？無戒食施，死入太山。燒鐵為食，融銅灌咽。如斯之痛，法句所陳。今故誨約，宜改自新。
其五曰：卿已出家，號曰息心。穢雜不著，惟道是欽。志參清潔，如玉如冰。當修經戒以濟精神，眾生蒙祐，并度所親。如何無心，隨俗浮沈？縱其四大，恣其五根。道德遂淺，世事更深。如是出家，與世同塵。今故誡約，幸自開神。
其六曰：卿已出家，捐世形軀。當務竭情，泥洹合符。如何擾動，不樂閑居？經道損耗，世事有餘。清白不履復，反入泥塗。過影之命或在須臾，地獄之痛難可具書。今故戒勵，宜崇典謨。
其七曰；卿已出家，不可自寬。形雖鄙陋，使行可觀。衣服雖麤，坐起令端。飲食雖疏，出言可餐。夏則忍飢，冬則忍寒。能自守節，不飲盜泉。不肖之供，足不妄前。久處私室，如臨至尊。學雖不多，可齊上賢。如是出家，足報二親。宗族知識，一切蒙恩。今故誡汝，各宜自敦。
其八曰：卿已出家，性有昏明。學無多少，要在修精。上士坐禪，中士誦經，下士堪能塔寺經營。豈可終日一無所成？立身無聞可謂徒生。今故誨汝，宜自端情。
其九曰：卿已出家，永違二親。道法革性，俗服離身。辭親之日，乍悲乍欣。邈爾絕俗，超出埃塵。當修經道，制己履真。如何無心更染俗因？經道已薄，行無毛分。言非可貴，德非可珍。師友致累，恚恨曰殷。如是出家，損法辱身。思之念之，好自將身。
安有弟子慧影、寶貴並列名隋世。影傳燈大論繼踵法輪；汎跡人間，情多野外。著傷學、存廢、厭修等三論。傷學除謗法之愆，存廢防奸求之意，厭修令改過服道。並藻逸霞爛，煥然可遵。後卒開皇末歲。貴翫閱群典，講律為務。見晉世支敏度合五家首楞嚴為一本八卷，又合三家維摩經為一本五卷，隋沙門僧就合四家大集為一本六十卷，貴乃合三家金光明為一本八卷，復請崛多三藏譯銀主陀羅尼及屬累品，以之成部。沙門彥琮重覆梵本，品部斯具焉。
釋僧勔，未詳氏族，住新州願果寺，周武季世，將喪釋門，崇上老氏，受其符錄籙。凡有大醮，帝必具其巾楬，同其拜伏。而道經誕妄，言無本據，國雖奉事，未詳讎挍。遂不遠鄉關躬聞帝闕面陳至理。以邪正相參澆情趨競，未辨真偽，更遞毀譽，乃著論十有八條難道本宗，又以三科釋其前執。賢聖既序，凡位皎然。其詞略云：勔以世之濫述云：老子、尹喜西度化胡出家，老子為說經戒，令尹喜作佛，教化胡人。又稱是鬼谷先生撰，南山四皓注。未善尋者，莫不信從以為口實。異哉此傳，君子尚不可誷，況貶大聖者乎？今具陳此說非真，人世差錯，假託名字，亦乃言不及義，翻辱老子。意者：勝人達士不出此言，將是無識異道誇競佛法，假託鬼谷、四皓之名，附尹喜傳後，作此異論用迷昏俗。竊聞：傳而不習，夫子不許。妄作者凶，老君所誡。此之巨患增長三塗，宜應糾正，救其此失。然教有內外用生疑假，人有賢聖多述本跡，故班固漢書品人九等，孔丘之徒為上上類，例皆是聖；李老之儔為中上類，例皆是賢。何晏、王弼云：老未及聖此則賢聖天分，優劣自顯。故魏文之博悟也，黃初三年下敕云：告豫州刺史：老聃賢人未宜先孔子。不知魯郡為孔子立廟成，未漢桓帝不師聖法，正以嬖臣而事老子，欲以求福，良足笑也。此祠之興由恆帝，武皇帝以老子賢人，不毀其屋。朕亦以此亭當路，行來者輒往瞻視，而樓屋傾頹，儻能壓人，故令修整。昨過視之，殊未整頓，恐小人謂此為神，妄往禱祀，違犯常禁。宜宣告吏民，咸使知聞。據斯以言，程露久矣。世多愚人，不尋前達，故有此弊耳。今考據年月，群達誠言區別人世，并內經外典並對條例，覽詳卷首，邪正自顯。
雖復著論周世，垂名朝野，通人罕遇，終以事迷，竟不行用。及後，法毀。逃難，不測所終。
釋僧猛，俗姓段氏，京兆涇陽人。姿蔭都雅，神情俊拔。童孺出家，素知希奉，聰慧利根，幽思通遠。數十年間，躬事講說，凡有解悟靡不通練。昔魏文西位，敕猛在右寢殿闡揚般若，貴宰咸仰味其道訓。周明嗣曆，詔下屈住天宮永弘十地，又敕於紫極、文昌二殿更互說法。當時旨延問對，酬答無窮，黃巾之徒紛然搆聚。猛乃徐搖談抦，引敵深渦，方就邪宗一一窮破，故使三生四見之語並屈當時，元始真文之經粉碎，曩日天師徒侶瓦解乖張，道俗肅然，更新耳目。
初帝始齊三教，猛分為九十五門，後退一乘，更進三十有生之善，詞甚崇粹，學觀所歸。既不預帝覽，遂淪俗侶，猛退屏人事，幽栖待旦。隨文作相，佛日將明，以猛年德俱重，玄儒湊集，追訪至京，令崇法宇。於大象二年敕住大興善寺，講揚十地。寺即前陟岵寺也。聲望尤著，殊悅天心，尋振為隋國大統三藏法師，委以佛法，令其弘護。未足以長威權，固亦光輝釋種。移都南頓寺，亦同遷於遵善里。。名雖居隸，而恆住雲花勗徒課業。以開皇八年二月四日卒于住寺，春秋八十有二。
初將大漸，深照苦空，話言盈耳，翕然欲絕，語眾曰：吾其去也。遂即神遷。時貴其置心不亂。葬于城東馬頭穴，刻石立銘于雲花寺，今猶存矣。
釋道臻，姓牛氏，長安城南人。出家清貞，不群非類，謙虛寡交。顧唯讀經，博聞為業，諸法師於經義有所迷忘者，皆往問之。西魏文帝聞而敬重，尊為師傅，遂於京師立大中興寺，尊為魏國大統。
于時東西初亂，宇文太祖始纂帝圖，挾魏西奔，萬途草創，僧徒相聚綴旒而已。既位僧統，大立科條，佛法載興誠其人矣。爾後大乘、陟岵相次而立，並由淘漸，德化所流。又於昆池之南置中興寺，莊池之內外，稻田百頃並以給之，梨棗雜果望若雲合。
及卒，帝哀之廢朝，喪事所資並歸天府。送於園南，為立高墳，塋封之地一頃，今所謂統師墓是也。近貞觀中猶存古樹。
釋智炫者，益州城都人也。俗姓徐氏。初生，室有異光。少小出家，入京聽學數年，遂擅名京洛，學眾推崇，請令覆講，若瀉瓶無遺。
會周武帝廢佛法欲存道教，乃下詔集諸僧道士，試取優長者留，庸淺者廢。於是詔華野高僧，方岳道士千里外有妖術者，大集京師，於太極殿陳設高座。帝自躬臨，敕道士先登。
時有道士張賓最為首長，登高唱言曰：原夫大道清虛，淳一無雜。祈恩請福，上通天曹。白日昇仙，壽與天地同畢。風教先被中夏，無始無終，含生賴之以得長生，洪恩厚利不可校量。豈如佛法虛幻，言過其實，不容本土，客寓中華？百姓無知，信其詭說。今日欲定臧否，可出頭來看。襄城公何妥自行如意，座首少林寺等行禪師發憤而起，諸僧止之曰：今日事大，天帝在此，不可造次。知禪師為佛法大海，然應對之間復須機辯。眾共謀議，若非蜀炫無以對揚，共推如意以將付炫。炫既為眾所推，又忿張賓浪語，安庠而起，徐昇論座。
坐定，執如意謂張賓曰：先生向者所陳大道清虛淳一無雜，又云風教先被中夏者，未知風教之起，起自何時？所說之教於何處說？又言佛法不容本土客寓中華，可辯道是何時生？佛是何時出？賓曰：聖人出世有何定時？說教興行有何定處？道教舊來本有，佛法近自西來。
炫曰：若言無時，亦應無出。若無定處，亦應無說。舊來本有，非復清虛。上請天曹，豈得無雜？壽與天地同畢，豈得無始無終？賓曰：道人浪語，為前王無識，留汝等輩得至于今，今日聖帝盡須殺卻。帝惡其理屈，令舍人謂之曰：賓師且下。
賓既退，帝自昇高座，言曰：佛法中有三種不淨：納耶輸陀羅生羅睺羅，此主不淨，一也；經律中許僧受食三種淨肉，此教不淨，二也；僧多造罪過好行婬泆，佛在世時，徒眾不和遞相攻伐，此眾不淨，三也。主、法、眾俱不淨，朕意將除之以息虛幻；道法中無此事，朕將留之以助國化。顧謂炫法師曰：能解此三難，真是好人。
炫應聲謂曰：陛下所陳，並引經論，誠非謬言，但見道法之中三種不淨又甚於此。案天尊處紫微宮，恆侍五百童女，此主不淨甚於耶輸陀羅之一人；道士教中，章醮請福之時，必須鹿脯百柈、清酒十斛，此教不淨又甚於三種淨肉；道士罪過代代皆有，千古亂常，姜斌犯法，此又甚於眾僧。僧眾自造罪過乃言佛法可除，猶如至尊享國，嚴設科條，不妨逆子叛臣相繼而出。豈以臣逆子叛遂欲空於大寶之位耶？大寶之位，固不可以臣子叛逆而空，佛法正真，豈得以眾僧犯罪而廢！炫雅調抑揚，言音朗潤，雖處大節，曾無懼顏。
帝愕然良久，謂炫曰：所言天尊侍五百童女，出何經？炫曰：出道三皇經。
帝曰：三皇經何曾有此語？炫曰：陛下自不見，非是經上無文。今欲廢佛存道，猶如以庶代嫡！
帝動色而下，因入內。群臣、僧眾皆驚曰：語觸天帝，何以自保？炫曰：主辱臣死，就戮如歸，有何可懼？乍可早亡，遊神淨土，豈與無道之君同生於世乎？眾皆壯其言。明旦出敕，二教俱廢。仍相器重，許以婚姻，期以共政。
法師志操逾勵，與同學三人走赴齊都。時周、齊之界皆被槍布棘，彼有富姥姓張，鋪氈三十里令炫得過。至齊，盛為三藏，名振東國。武帝破鄴，先遣追求。帝弟越王宿與法師厚善，恐帝肆怒橫加異責，乃鞭背成痕，俗服將見。越王先為言曰：臣恨其逃命，已杖六十。令脫衣見帝。帝變色曰：恐其懷慚遠逝，以至死亡，所以急追，元無害意。責越王曰：大丈夫何得以杖捶相辱？待遇彌厚，與還京師。
武帝崩，隋文作相，大弘佛法，兩都歸趣，一人而已。歲景將秋，懷土興念，又以蜀川迴遠，奧義未宣，援首西歸，心存敷暢。
蜀王秀未之知也。時長史周宣明入朝赴考，隋文帝謂之曰：炫法師安和耶？宣明驚惶，莫知所對。文帝曰：一國名僧，卿遂不識，何成檢校？宣明稽首陳謝死罪，及還，先往寺參禮。寺舊在東，逼於苑囿，又是鄱陽王葬母之所，王既至孝，故名孝愛寺。宣明移就今處，供養無闕。至大鄴，改為福勝寺。
法師宣揚覺倦，入隱三學山，觸目多感，遂遊山詩曰：
秀嶺接重煙，嶔岑上半天，絕巖低更舉，危峰斷復連。
側石傾斜澗，迴流瀉曲泉，野紅知草凍，春來鳥自傳。
樹錦無機織，猿鳴詎假弦，葉密風難度，枝疏影易穿。
抱帙依閑沼，策杖戲荒田，遊心清漢表，置想白雲邊。
榮名非我顧，息意且蕭然。
年一百二歲，不病而卒。
釋明贍，姓杜氏，恆州石邑人也。少有異操，所住龍貴村二千餘家。同共高之，傳于口實。十四通經，十七明史，州縣乃舉為俊士。性慕超方，不從辟命，投飛龍山應覺寺而出家焉。師密異其度，乃致書與鄴下大集寺道場法師令其依攝，專學大論。
尋值法滅，潛形東郡。隋初出法，追住相州法藏寺。而立志貞明，不干非類。正業之暇，了無他涉。內通大小，外綜丘墳，子史書素情所欣狎。將事觀國，移步，便綱管之。
大業二年，帝還京室，在於南郊盛陳軍旅。時有濫僧染朝憲者，事以聞上，帝大怒，召諸僧徒並列御前，峙然抗禮。下敕責曰：條制久頒，義須致敬。于時黃、老士女初聞即拜，惟釋一門儼然莫屈。時以贍為道望，眾所推宗，乃答曰：陛下必欲遵崇佛教，僧等義無設敬。若准制返道，則法服不合敬俗。敕云：若以法服不合，宋武為何致拜。贍曰：宋氏無道之君，不拜交招顯戮。陛下有治存正，不陷無罪，故不敢拜。帝不屈其言，直遣舍人語僧何為不拜，如此者五。黃巾之族連拜不已。惟贍及僧長揖如故。兼抗聲對敘，曾無憚懾，帝乃問：向答敕僧是誰？錄名奏聞，便令視被戮。諸僧合樂安然而退。明旦，有司募敢死者至闕陳謝，贍又先登，雖達申遜之詞，帝夷然不述，但下敕於兩禪定各設盡京僧齋，再遺束帛，特隆常准。後迴蹕西郊，顧京邑，語朝宰曰：我謂國內無僧，今驗一人可矣。自爾頻參元選，僉議斯屬。下敕令住禪定，用崇上德故也。眾以贍正色執斷，不避強禦，又舉為知事上座，整理僧務，備列當時。
大唐御世，爰置僧官，銓擬明哲，允折無滯。貞觀之初，以贍善識治方有聞朝府，召入內殿，躬昇御床，食訖對詔，廣列自古以來明君昏主制御之術，兼陳釋門大拯以慈救為宗。帝大悅，因即下敕年三月六普斷屠殺，行陣之所皆置佛寺。登即一時七處同建，如豳州昭仁、晉州慈雲、州普濟、汾州弘濟、洺州昭福、鄭州等慈、洛州昭覺，並官給匠石，京送奴隸，皆因贍之開發也。又私以每年施物，常飯千僧，大乘經論須者為寫，歲恆不絕，為報母恩。
及暮齒將臨，山拪是造，遂入太一山智炬寺而隱焉。京輦歸信，遠趣於林，問道奉戒又繁常昔，乃自惟曰：攝心歸靜猶自煩乎？試縱餘齡，更還京邑。少時遇疾，猶堪療治，乃曰：吾命極矣。可懸一月，枯骸累人。乃延諸大德就興善寺設齋辭訣。房、僕射舉朝畢集，具齎助供。嚫錫山積，贍通大捨，懺辭告別。即日，力扙出京，返于智炬，竭誠勤注，想觀西方，心通明利。告侍者曰：阿彌陀佛來也！須臾又云：二大菩薩亦至。吾於觀經成就十二，餘者不了。既具諸善相，顏貌怡然，奄爾而逝，春秋七十，即貞觀二年十月二十七日也。時以預記之驗，知命存乎？初未終前，遺令焚身。及闍維訖，乃見骸骨圓全，都無縫道，當其頂上紫色曄然，遂瘞于巖下。
釋慧乘，俗姓劉氏。徐州彭城人也。其先，炎漢之緒。祖欣，梁直前將軍瑯琊太守。父雅，陳兵部郎中。叔祖智強，少出家，陳任廣陵大僧正，善閑成論及大涅槃。乘年十二發心入道，仍事強為師，服膺論席，備探精理。十六，啟強曰：離家千里猶名在家沙門也。請廣遊都郡，流諸耳目。強從之，便下楊都聽莊嚴寺智皭法師成實。
爰始具戒，即預陳武帝仁王齋席，對御論義，詞辯絕倫，數千人中，獨迴天睠。至四月八日，陳主於莊嚴寺總令義集，乘當時豎佛果出二諦外義。有一法師英侠自居，擅名江左，舊住開泰，後入祇洹；乃問曰：為佛果出二諦外，二諦出佛果外？乘質云：為法師出開泰，為開泰出法師？彼曰：如鴛鴦鳥不住圊廁。乘應聲曰：釋提桓因不與鬼住。彼曰：鳩翅羅鳥不栖枯樹。乘折云：譬如大海不宿死屍。于時皭公處座嘆曰：辯才無礙，其鋒難當者也！躬於帝前賞天柱、納袈裟，由是令響通振，鄰國斯傳。陳桂陽王尚書毛喜、僕射江總等並申久敬，咸慕德音。
屬陳季道離，隋風遠扇，太尉晉王於江都建慧日道場，遍詢碩德。乘奉旨延住，仍號家僧。後從王入朝，頻蒙內見。時淨影、慧遠道聲揚播，由來不面，因過值講，即申言論，義高詞麗，聲駭聽徒，遠顧曰：何處吳僧，脣舌陵人復豈逾此？王聞之，彌敬其詞辯。時慧日創立，搜楊一化，並號龍象，咸問義門。既爰初盛集，法輪肇駕，王乃請乘盡心言論，不有見尊致結。既承資蓄，縱辯無前，折關陳款，皆傾巢穴。甚稱王望，別賞帛百段。
暨高祖東巡，岱宗鑾駕伊洛，敕遣江南吳僧與關東大德昇殿豎義。乘應旨首登，命章對論，巧問勃興，切並紛集，縱橫駱驛，罔弗喪律亡圖。高祖目屬稱揚，群英嘆異。開皇十七年，於楊州永福寺建香臺一所，莊飾金玉，絕世罕儔。及晉王即位，彌相崇重，隨駕行幸，無處不經。大業六年，有敕郡別簡三大德入東都，於四方館仁王行道，別敕乘為大講主，三日三夜，興諸論道，皆為析暢，靡不泠然。從駕張掖，蕃王畢至，奉敕為高昌王麴氏講金光明。吐言清奇，聞者嘆咽，麴布髮於地，屈乘踐焉。至八年，帝在東都，於西京奉為二皇雙建兩塔七層木浮圖，又敕乘送舍利瘞于塔所。時四方道俗、百辟諸侯各出名珍於興善寺北天門道南樹列勝場三十餘所，高幢華蓋接影浮空，寶樹香煙望同雲霧。迎延靈骨至于禪定，僉共請乘開仁王經，華俗士庶正道日登，咸嘉賞讚。十二年，於東都圖寫龜茲國檀像，舉高丈六。，屢感禎瑞，故用傳持。今在洛州淨土寺。
會隋室分崩，唐皇御曆。武德四年，掃定東夏，有敕偽亂地僧是非難識，州別一寺留三十僧，餘者從俗。上以洛陽大集，名望者多，奏請二百許僧住同華寺，乘等五人敕住京室。于時乘從偽鄭，詞被牽連。主上素承風問，偏所顧屬，特蒙慰撫命住勝光，秦國功德咸歸此寺。
武德八年，歲居協洽，駕幸國學將行釋奠，堂置三坐，擬敘三宗，眾復樂推乘為導首。時五都才學、三教通人星布義筵，雲羅綺席，天子下詔曰：老教、孔教此土先宗，釋教後興，宜崇客禮。令老先、次孔，末後釋宗。當爾之時，相顧無色，乘雖登坐，情慮莫安。今上時為秦王，躬臨位席，直視乘面，目未曾迴。頻降中使十數教云：但述佛宗光，敷帝德，一無所慮。既最末陳唱，諦徹前通，乃命宗云：上天下地，榮貴所資。緣業有由，必宗佛聖。今將敘大致理具禮儀，並合掌虔跪，使師資有據。聲告纔竟，皇儲以下，爰逮群僚，各下席䠒跪，佇聆逸辯。乘前宣帝德云：陛下巍巍堂堂，若星中之月云云。次述釋宗，後以二難雙徵兩教，玄梯廣布，義網高張，莫不躡嚮風馳，應機雲涌。
既而天子迴光，敬美其道，群公拜手請從弘業。黃巾李仲卿結舌無報，博士祭酒等束體轅門，慧日更明，法雲還布，當又下詔問乘曰：道士潘誕奏：悉達太子不能得佛，六年求道方得成佛，是則道能生佛，佛由道成。道是佛之父師，佛乃道之子弟。故佛經云：求於無上正真之道。又云：體解大道，發無上意。外國語云：阿耨菩提，晉音翻之無上大道。若以此驗，道大佛小，於事可知。
乘報略云：震旦之與天竺，猶環海之比麟洲。聃乃周末始興，佛是周初前出，計其相去二十許王，論其所經三百餘載。豈有昭王世佛而退求敬王時道乎？勾虛驗實，足可知也。仲卿向敘：道者，有太上大道，先天地生，鬱勃洞虛之中，煒燁玉清之上。是佛之師不言周時之老聃也。且五帝之前未聞有道，三王之季始有聃名，漢景已來方興道學。窮今討古，道者為誰？案七藉九流，經國之典，。宗師周易，五運相生。既闢兩儀，陰陽是判，故曰一陰一陽之謂道，陰陽不測謂之神。天地於事可明，陰陽在生有驗。此理數然也，不云有道先天地生。道既莫測，從何能生佛？。故車胤云：在己為德，及物為道。殷仲文云：德者，得也。道者，由也。言得孝在心，由之而成也。論衡云：立身之謂德，成名之謂道。道德也者，為若此矣。卿所言道寧異是乎？若異斯者，不足歸信。豈有頭戴金冠，身被黃褐，鬢垂素髮，手把玉璋；別號天尊，居大羅之上；獨名大道，治玉京之中？山海之所未詳，經史之所不載。大羅既焉有之說，玉京本亡是之談。言畢下座，舉朝屬目。此時獨據詞宗，餘術無為而退。一席揚扇，萬代舟航，可尚可師，立功立事。近假叨幸之力，遠庇護念之恩也。
貞觀元年，乘以銜荷特命，義須崇善，奉為聖上於勝光寺起舍利寶塔，像設莊嚴，備諸神變。并建方等道場，日夜六時行坐三業。以貞觀四年十月二十日終于舊房，春秋七十有六。門人道璋先奉遺旨，於南山谷口焚之，私斂餘灰還於勝光起塔，沙門法琳為製碑文，見于別集。
惟乘釋蒙據道，護法為心；撫物卹窮，彌留情曲。而詞辯無，滯文義俱揚；寫注若流，有逾宿誦。此之一術，歿後絕蹤。而身歷三朝，政移六帝，頻昇中殿，面對天顏，神氣消散，映徹牆仞，自見英德莫不推焉。又卿士王公、妃嬪庶族皆稟塗香，申明供禮。所講涅槃、般若、金鼓、維摩、地持、成實等各數十遍。
璋即乘之猶子也。少所恭奉，立性誠愨。偏能唄讚，清囀婉約有勢於時。每為都講，亦隸倫則，京邑後附多嚮其塵云。
釋智實，俗姓邵氏，雍州萬年人也。童稚兒叢，譎詭超異，預有談論，必以佛理為言先。十一出家，住大總持寺，聽敘玄奧，登共器之。隨以小緣而能通暢宏遠。自涅槃、攝論、俱舍、毗曇，皆鏡其深義，開其關鑰，兼以思力堅明，才氣雄雅。
武德之歲，初平鄭國，三大法師慧乘、道宗、辯相等西赴京師。主上時為秦王，威明寓內，志奉釋門，乃請前三德并京邑能論之士二十餘僧在弘義宮通宵法集。實年十三，最居下座，上命令對論，發言清卓，驚絕前聞，新至諸僧無敢繼響，上及諸王異聲同嘆曰：此小師最俊烈，後必紹隆三寶矣！實眉間白毫可數寸，光映顏顙，沙門吉藏摩其頂，捋其毫曰：子有異相，當躡跡能仁。恨吾老矣，不見成德。
武德七年，獫狁孔熾，屢舉烽爟，前屆北地，官軍相拒，有僧法雅夙昔見知，武皇通重，給其妻媵，任其愆溢，僧眾惘然，無敢陳者。奏請京寺驍捍千僧用充軍伍，有敕可之。雅即通聚簡練，別立團隊。既迫王威，寂無抗拒。實時年二十有一，深究雅懷，恐興異度，事或彰陳，必累大法。乃致書於雅曰：與子同生像季，共屬陵遲。悲六道之紛然，愍四生之未悟。子每遊鳳闕，恆遇龍顏，理應洒甘露於帝心，廕慈雲於含識。何乃起善星之勃見，鼓調達之惡心，令善響沒於當時，醜跡揚於後代？豈不以朝含安忍，省納芻蕘，恣此愚情，述斯頑見？嗟乎！可悲！寔傷其類。且自多羅既斷，終不更生；析石已分，義無還合。急持衣缽，早出伽藍，使清濁異流，蘭艾殊別；使群臣息於譏論，梵志寂於謗聲；定水噎而更通，慧燈晦而還照。此言至矣。想見如流。
雅得書逾怒，科督轉切，備辦軍器，剋日將發。實騰入其眾，大哭述斯乖逆壞大法輪，即是魔事。預是千僧，同時號叫。聽者寒心下淚。實遂擒撮法雅，歐擊數拳告云：我今降魔，使邪正有據。雅以事聞帝云：此道人大麤，付法推刻。即被枷禁，初無怖色。將欲加罪，僕射蕭瑀等奏稱精進有聞，敕乃罷令還俗，所選千人並停復寺。實雖處俗壤，而兵役得停，欣泰其心，曾無憾結。
貞觀元年，敕遣治書侍御史杜正倫撿挍佛法，清肅非濫。實恐法雅猶乘先計，濫及清徒，乃致書於使曰：沉俗僧智實白：懷橘之歲陟清信之名，採李之年染息慈之位，雖淺智褊能，然感希先達竊見化度寺僧法雅善因曩世，受果今生。如安上之遊秦，似遠公之入晉。理應守護鵝之行，持結草之心，思報皇王之恩，奉酬覆載之德。乃於支提靜院恆為宰殺之坊，精舍林中鎮作妻孥之室。脫千僧之服，四海愴動地之悲；謗七佛之經，萬國嗟訴天之怨。自漢明感夢，摩滕入洛已來，無所名人頗曾聞也。皇帝受禪，拔空腹之樹，使禪林鬱映，慧菀扶蔬，慕實嘉聲振于邦國。寧可忍斯邪侫，仍捧缽於祇桓；棄我貞廉，絕經行於靈塔？龍門深濬，奉見無由。天意高懸，流問何日？惟公鑒同水鏡，智察幽微。仰願拯驚翼於華箱，濟涸鱗於窮轍。輕以忓陳，但增悚懼。
後法雅竟以狂狷被誅。倫以事聞，乃下敕云：智實往經論告法雅，預知麤勃。自還俗已來，又不虧戒行，宜依舊出家。因返寺房綜括前業，捃討幽致，有譽京室。
十一年，駕往洛州，下詔云：老君垂範，義在清虛。釋迦貽則，理存因果。求其教也，汲引之跡殊塗。求其宗也，弘益之風齊致。然大道之行肇於遂古，源出無名之始，事高有形之外。邁兩儀而運行，包萬物而亭育。故能經邦致治，反樸還淳。至如佛教之興基於西域。逮於後漢方被中土。神變之理多方。報應之緣匪一。洎乎近世，崇信滋深，人冀當年之福，家懼來生之禍，由是滯俗者聞玄宗而大笑，好異者望真諦而爭歸。始波涌於閭里，終風靡於朝廷。遂使殊俗之典鬱為眾妙之先，諸華之教翻居一乘之後。流遁忘返，于茲累代。今鼎祚克昌既憑上德之慶。天下大定亦賴無為之功。宜有解張，闡茲玄化。自今已後，齋供行立。至於稱謂，道士、女道士可在僧尼之前，庶敦反本之俗暢於九有，貽諸萬葉。
時京邑僧徒各陳極諫。實惟像運湮沉，開明是屬，乃攜大德法常等十人隨駕至闕，上表曰：法常等言：法常等年迫桑榆，始逢太平之世；貌同蒲柳，方值聖明之君。竊聞父有諍子，君有諍臣。法常等雖預出家，仍在臣子之例，有犯無隱，敢不陳之？伏見詔書，國家本系出自柱下，尊祖之風形于前典。頒告天下無德而稱，令道士等處僧之上，奉以周施，豈敢拒詔？尋老君垂範，治國治家，所佩服章亦無改異。不立觀宇，不領門徒。處柱下以真全，隱龍德而養性。智者見之謂之智，愚者見之謂之愚。非魯司寇莫之能識。今之道士不遵其法，所著衣服並是黃巾之餘。本非老君之裔，行三張之穢術，棄五千之妙門，反同張禹漫行章句。從漢、魏已來，常以鬼道化於浮俗，妄託老君之後，實是左道之苗。若位在僧之上，誠恐真偽同流，有損國化。如不陳奏，何以表臣子之情？謹錄道經及漢、魏諸史佛先道後之事如前，伏願天慈曲垂聽覽。
敕遣中書侍郎岑文本宣敕語僧等，明詔久行，不伏者與杖。諸大德等感思命難，飲氣吞聲。實乃勇身，先見口云：不伏此理。萬刃之下，甘心受罪。遂杖之放還。抱思旋京，晦跡華邑，處于渭陽之三原焉。信心之侶敬奉如雲。情計莫申，遂感氣疾。知命非久，欲與故人相別，而生不騎乘，乃令弟子四人各執床角，舉至本寺，精爽不雜，召諸知友執手訣云：實以虛薄妄廁僧儔，一期既至，知復何述？但恨此身虛死，未曾為法，以為慨然。近夢阿私陀仙見及云：常得出家，想非徒說。少時卒於大總持寺，春秋三十有八。即貞觀十二年正月也。
實自生能，不入市鄽，不執錢寶，不求利涉。三衣瓶缽常不離身，雖當日往還，而始無辄離。志行嚴肅，殊有軌度。攝誘多方，故四遠道俗逃放之僧。多依附之。親侍沙門七人，皆供承有敘，通共嘉焉。總持故塔，修奉者希，實香燈供養以為己業。病轉就篤，渧水不通已經旬日，侍人非時進漿，實曰：大聖垂誡，其可欺乎？吾見臨終犯戒者多矣，豈使累劫之誠而陷於一咽者哉？遂閉氣而止。又問以終事，答云：譬如彎弓放矢，隨處即落。觀于山水未有親疏之心，任時量處，省事為要乃葬南郊僧墓中。斯亦達性之一方矣。終後，三原信士。方三十餘里皆為立靈廟夜別四五百人聚臨，如喪厥親。迄于百日，眾方分散。
初總持寺有僧普應者，亦烈亮之士也。通涅槃、攝論，有涯略之致。以傅弈上事，群僧蒙然無敢諫者，應乃入秘書太史局公集郎監命弈對論。無言酬賞，但云：禿丁妖語，不勞敘接。應曰：妖孽之作，有國同誅。如何賢聖俱崇，卿獨侮慢？弈不答。應退造破邪論兩卷，皆負籧篨徑詣朝堂，以陳所述。時執事者以聖上開治通諫，芻蕘雖納，弈表未將，理當不為程達。應乃多寫論本，日往朝省。卿相郎暑鼓言弈表，牽挽弈手，與談正理。素本淺學，假詞於人，杜口不對。斯亦彭亨強捍僧傑，不可抑也。
應之所師法行者，亦貞素之僧也，俱住總持，眾首之最。立操孤拔，與物不群。每日六時常立參像，自問自答。入進殿中，乃至勞遣，應聲如在。精愨特立，眾難加焉，故又目之為高行也。行見塔廟，必加治護，飾以朱粉，搖動物敬。京寺諸殿有未畫者，皆圖繪之，銘其相氏。。
武德之始，猶未有年，諸寺飢餒，菸火不續。總持名勝，普應為先，結會僧倫，誓開糧路，人料一勺，主客咸然。時來投者日恆僅百，夙少欣欣，曾不告倦。而行微念起厭怠懷，即悔告人，大開鬼業，如何自累，惜他食乎？每旦出門延頓客旅，歡笑先言，顧問將接，多辦缽履，安處布置，乃達時豐，初不休舍。後住楚國講遺教論。以畢終矣。
釋法琳，姓陳氏，穎川人，遠祖隨宦寓居襄陽。少出家，遊獵儒釋，博綜詞義，金陵楚郢從道問津，自文菀才林靡不尋造。而意存綱梗，不營浮綺，野栖木食於青溪等山。晝則承誨佛經，夜則吟覽俗典，故於內外詞旨、經緯遺文，精會所歸，咸肆其抱。而風韻閑雅，韜德潛形，氣揚采飛，方陳神略。
隋季承亂，入關觀化，流離八水，顧步三秦，每以槐里仙宗互陳名實。昔在荊楚梗概其文，而秘法奇章猶未探括，自非同其形服，塵其本情，方可體彼宗師，靜茲紛結，乃權捨法服，長髮多年，外統儒門，內希聃術。遂以義寧初歲假被巾褐，從其居館。琳素通莊、老，談吐清奇，道侶服其精華，膜拜而從遊處，情契莫二，共敘金蘭，故彼所禁文詞並用諮琳取決。致令李宗奉釋之典包舉具舒，張偽葛妄之言詮題品錄。
武德初運，還蒞釋宗，擁帙延光栖惶問道。以帝壤同歸名教，是則鼓言鄭衛，易可箴規，乃住京師濟法寺。至武德四年，有太史令傅弈，先是黃巾，深忌佛法，上廢佛法事十有一條，云釋經誕妄，言妖事隱，損國破家，未聞益世。請胡佛邪教退還天竺，凡是沙門放歸桑梓，則家國昌大，李、孔之教行焉。武皇容其小辯，朝輔未能抗也。時謂遵其邪逕，通廢宏衢，莫不懼焉。乃下詔問曰：棄父母之鬚髮，去君臣之章服，利在何閒之中？益在何情之外？損益二宜，請動妙適。
琳憤激傅詞，側聽明敕，承有斯問，即陳對曰：琳聞：至道絕言，豈九流能辯？法身無象，非十翼所詮。但四趣茫茫，漂淪欲海；三界蠢蠢，顛墜邪山。諸子迷以自焚，凡夫溺而不出。大聖為之興世，至人所以降靈。遂開解脫之門，示以安隱之路。於是中天王種辭恩愛而出家，東夏貴遊厭榮華而入道。誓出二種生死，志求一妙涅槃。弘善以報四恩，立德以資三有。此其利益也。毀形以成其志，故棄鬚髮美容；變俗以會其道，故去君臣華服。雖形闕奉親，而內懷其孝；禮乖事主為益，下凡之類虧聖教故為損，懲惡則濫者自新，進善則通人感化。此其大略也。
而傅氏所奏，在司猶未施行，弈乃多寫表狀，遠近公然流布。京室閭里咸傳禿丁之誚，劇談酒席昌言胡鬼之謠。佛日翳而不明，僧威阻而無勢。于時達量道俗動豪成論者非一，各疏佛理，具引梵文，委示業緣，曲垂邪正。但經是弈之所廢，豈有引廢證成？雖曰破邪，終歸邪破。琳情正玄機，獨覺千載。器局天授，博悟生知。睹作者之無功，信乘權之有據，乃著破邪論，其詞曰：莊周云：六合之內，聖人論而不議；六合之外，聖人存而不論。老子云：域中有四大，而道居其一。考詩書禮樂之致，忠烈孝慈之先，但欲攸序彝倫，意存敬事君父。至德惟是安上治民，要道不出移風易俗。自衛返魯詎述解脫之言，六府九疇未宣究竟之旨。案前漢藝文志所紀眾書，一萬三千二百六十九卷，莫不功在近益，俱未暢遠途。誠自局於一生之內，非迥拔於三世之表者矣。遂使當見因果理涉旦而猶昏，業報吉凶義經丘而未曉。斯並六合之寰塊，五常之俗謨。詎免四流浩汗為煩惱之場，六趣諠譁造塵勞之業者也！
原夫實相杳冥，逾要道之道；法身凝寂，出玄之又玄。惟我大師體斯妙覺，二邊頓遣，萬德斯融。不可以境智求，不可以形名取。故能量法界而興悲，揆虛空而立誓。所以見生穢土，誕聖王宮，示金色之身，吐玉毫之相。布慈雲於鷲嶺，則火宅焰銷；扇惠風於雞峰，則幽途霧卷。行則金蓮捧足，坐則寶座承軀。出則天主導前，入則梵王從後。聲聞菩薩儼若朝儀，八部萬神森然翊衛。演涅槃則地現六動，說般若則天雨四花。百福莊嚴狀滿月之臨滄海，千光照曜如聚日之映寶山。師子一吼，則外道摧鋒；法鼓暫鳴，則天魔稽首。是故號佛為法王也。豈與衰周李耳比德爭衡，末世孔丘輒相聯類者矣？是以天上天下獨稱調御之尊。三千大千咸仰慈悲之澤。
然而理深趣遠，假筌蹄而後悟；教門善巧，憑師友而方通。統其教也，則八萬四千之藏、二諦十地之文、海殿龍宮之旨、古諜今書之量，莫不流甘露於萬葉，垂至道於百王。近則安國利民，遠則超凡證聖。但以時運未融，致令漢、梵殊感。故西方先音形之奉，東國後見聞之益。
及慈雲卷潤，慧日收光，迺夢金人於永平之年，睹靈骨於赤烏之歲。於是漢、魏、齊、梁之政，像教勃興；燕、秦、晉、宋已來，名僧間出。或神力救世，或異跡發人，或慧解開神，或通感適化。及白足臨刃不傷，遺法為之更始；志上分身員戶，帝王以之加信。具諸史籍，其可詳乎！並使功被將來，傳燈永劫。議者僉曰：僧惟紹隆佛種，佛則冥衛國家。福廕皇基，必無廢退之理。
我大唐之有天下也，應四七之辰，安九五之位。方欲興上皇之風，開正覺之道，治致太平，永隆淳化。但傅氏所述酷毒穢詞並天地之所不容，人倫之所同棄。恐塵黷聖覽，不可具觀。伏惟陛下，布含弘之恩，垂鞠育之惠。審其逆順，議以真虛。佛以正法遠委國王，陛下君臨，斯當付囑。謹上破邪論一卷。用擬傅詞。文有三十餘紙。
自琳之綴釆，貫絕群篇，野無遁賢，朝無遺士。家藏一本，咸誦在心。並流略之菁華，文章之冠冕。茂譽於是乎騰廣，昏情由之而開尚矣。琳又以論卷初出，意在弘通，自非廣露其情，則皂隸不塵其道，乃上啟儲后諸王及公卿侯伯等，並文理弘被庶績，咸嘉其博詣焉。故弈奏狀因之致寢，遂得釋門重敞，琳寔其功。東宮庶子虞世南詳琳著論,，乃為之序胤。而傅氏不愜其情，重施密譖，搆扇黃巾用為黨類，各造邪論貶量佛聖，昏冒生靈，衒曜朝野。薰蕕既雜，時所疑焉。武德九年春，下詔京置三寺，惟立千僧，餘寺給賜王公，僧等並放還桑梓。嚴敕既下，莫敢致詞，五眾哀號於槀街，四民顧嘆於城市。于時道俗蒙然，投骸無措，賴由震方出帝，氛祲廓清。素襲啟聞，範究宗領，登即大赦還返神居。故佛日重朗於唐世又由琳矣。
琳頻逢黜陟，誓結維持，道挫世情，良資寡學，乃探索典籍，隱括玄奧，撰辯正論一部八卷。穎川陳子良注之，并製序曰：昔宣尼入夢，十翼之理克彰；伯陽出關，二篇之義爰著。或鉤深系象，或探賾希夷，名言之所不宣，陰陽之所不測。猶能彌綸天地，包括鬼神。道無洽於大千，言未超於域內。況乎法身圓寂，妙出有無；至理凝玄，跡泯真俗。體絕三相，累盡七生。無心即心，非色為色。筌蹄之外豈可言乎？若夫西伯拘羑遂顯精微，子長蠶室卒成先志。故易曰：古之作易者，其有憂乎？論之興焉，良有以矣。道士李仲卿、劉進喜等並作庸文謗毀正法，在俗人士或生邪信。法師愍其盲瞽，遂著斯論。可謂鼓茲法海，振彼詞鋒，碧雞之銳競馳，黃馬之峻爭騖。莫不葉墜柯摧，雲銷霧卷。但此論窮釋、老之教源，極品藻之名理，恐好事後生意有未喻，弟子近申頂禮，從而問津。爛然溢目，若日月之入懷：寂乎應機，譬寶珠之燭物。既悟四衢之幻。便息百城之遊。於是啟所未聞，為之注解。良文學雄伯，群儒奉戴，誘勸成則，其從如雲。
貞觀初年，帝於南山大和宮舊宅置龍田寺，琳性欣幽靜，就而住之。眾所推美，舉知寺任。從容山服，詠歌林野。至十三年冬，有黃巾秦世英者，挾方術以邀榮，遂程器於儲貳，素嫉釋種，陰陳琳論謗訕皇宗，罪當誷上。帝勃然下敕沙汰僧尼，見有眾侶乃依遺教。仍訪琳身，據法推勘。琳扼腕奮發，不待追徵，獨詣公庭，輕生徇理。乃縶以縲紲。下詔問曰：周之宗盟異姓為後，尊祖重親寔由先古，何為追逐其短，首鼠兩端，廣引形似之言，備陳不遜之喻，犯毀我祖禰，謗黷我先人？如此要君，罪有不恕琳答曰：文王大聖，周公大賢。追遠慎終，昊天靡答。孝悌之至通於神明，雖有宗周，義不爭長。何者皇天無親，竟由輔德。古人黨理而不黨親，不自我先，不自我後。雖親，有罪必罰；雖讎有功必賞。賞罰理當，故天下和平。老子習訓道宗，德教加於百姓；恕己謙光，仁風形于四海又云：吾師名佛。佛者覺一切人也。乾竺古皇西昇逝矣。討尋老教，始末可追。日授中經示誨子弟言：吾師者，善入泥洹。綿綿常存。吾今逝矣。今劉李所述，謗滅老氏之師，世莫能知。著茲辯正論有八卷。略對道士，六十餘條並陳史籍。前言實非謗毀家國。自後辯對二十餘列。並據琳詞。
具狀聞奏，敕云：所著辯正論、信毀交報篇曰：有念觀音者，臨刃不傷。且赦七日，令爾自念，試及刑決能無傷不！
琳外纏桎梏，內迫刑期，水火交懷，訴仰無路，乃緣生來所聞經教及三聖尊。銘誦心府，擬為顯應。至于限滿，忽神思彯勇，撗逸胸懷；歡慶相尋，頓忘死畏。立待對問，須臾敕至云：今赦期已滿，當至臨刑。有何所念？念有靈不？琳援筆答曰：自隋季擾攘，四海沸騰，役毒流行，干戈競起，興師相伐，各檀兵威。臣侫君荒，不為正治；遏絕王路，固執一隅。自皇王吊伐，載清陸海，寔觀音之力，咸資勢至之因。比德連蹤，道齊上聖，救橫死於帝庭，免淫刑於都市。琳於七日已來，不念觀音，惟念陛下。
敕治書侍御史韋悰問琳：有詔令念觀音，何因不念，乃云惟念陛下？琳答：伏承觀音聖鑒，塵形六道，上天下地皆為師範。然大唐光宅四海，九夷奉職，八表刑清，君聖臣賢，不為抂濫。今陛下子育恆品如經即是觀音，既其靈鑒相符，所以惟念陛下，但琳所著正論爰與書史倫同，一句參差，任從斧鉞。陛下若順忠順正，琳則不損一毛。陛下若刑濫無辜，琳則有伏屍之痛。具以事聞，遂不加罪。
有敕徙于益部僧寺，行至百牢，關菩提寺，因疾而卒，時年六十九。沙門慧序經理所苦，情結斷金，曉夕同衾，慰撫承接。及命將盡，在序膝上，序慟哭崩摧，淚如駛雨。乃召諸關旁道俗葬於東山之頂，高樹白塔，勒銘誌之，行路望者知便下淚。
序本雍州武功人，善經籍，通佛理，明攝論，以為敷化之訓。體道開俗，言無品藻，將護遊僧用為常操。本住京輦，後移梁、益。以百牢衝會，四方所歸，道俗拪投，往還莫寄，序乃宅寺關口，用接遠賓。故行侶賴之，詠歌盈耳。
于時治書侍御史韋悰審英飾詐，乃奏彈曰：竊以大道鬱興，沖虛之跡斯闡；玄風既播，無為之教寔隆。未有身預黃冠，志同凡素者也！道士秦英頗學醫方，薄閑咒禁，親戚寄命，羸疾投身，姧婬其妻，禽狩不。若情違正教，心類豺狼，逞，以懲婬侈。乃入大理，竟以狂匿被誅。公私怪其死晚。
琳所著詩賦、啟頌、碑表、章誄大乘教法并諸論記傳合三十餘卷。並金石擊其風韻，縟錦繢其文思，流靡雅便。騰焰弥穆。又善應機說導，即事騁詞。言會宮商義符玄籍，斯亦希世罕嗣矣。
釋慈藏，姓金氏，新羅國人。其先三韓之後也。中古之時，辰韓、馬韓、秦韓率其部屬，各有魁長。案梁貢職圖，其新羅國，魏曰斯盧，宋曰新羅，本東夷辰韓之國矣。
藏父名武林，官至蘇判異；既嚮高位，籌議攸歸，而絕無後嗣，幽憂每積。素仰佛理，乃求加護，廣請大捨，祈心佛法。并造千部觀音，希生一息，後若成長，願發道心度諸生類。冥祥顯應，夢星墜入懷，因即有娠，以四月八日誕載良晨，道俗銜慶希有瑞也。
年過小學，神睿澄蕳，獨拔恆心，而於世數史籍略皆周覽。情意漠漠，無心染趣。會二親俱喪，轉厭世華，深體無常終歸空寂，乃捐捨妻子、第宅、田園、。隨須便給，行悲敬業。子爾隻身投於林壑，麤服草屩用卒餘報。遂登峭隒，獨靜行禪，不避虎兕，常思難施。時或弊睡，心行將徵，遂居小室，周障棘刺，露身直坐，動便刺肉，懸髮在梁，用祛昏漠。修白骨觀，轉向明利。而冥行顯被，物望所歸。位當宰相，頻徵不就，王大怒，敕往山所，將加手刃，藏曰：吾寧持戒一日而死，不願一生破戒而生。使者見之，不敢加刃。以事上聞，王愧服焉，放令出家，任修道業。
即又深隱，外絕來往。糧粒固窮，以死為命，便感異鳥各銜諸果就手送與。鳥於藏手就而共食，時至必爾，初無乖候。斯行感玄徵罕有聯者。而常懷慼慼，慈哀含識，何方便令免生死？遂於眠寐見二丈夫曰：卿在幽隱，欲為何利？藏曰：惟為利益眾生。乃授藏五戒訖，曰：可將此五戒利益眾生。又告藏曰：吾從忉利天來，故授汝戒。因騰空滅。於是出山。一月之間，國中士女咸受五戒。又深惟曰：生在邊壤，佛法未弘。自非目驗，無由承奉。乃啟本王西觀大化，以貞觀十二年將領門人僧實等十有餘人東辭至京，蒙敕慰撫，勝光別院厚禮殊供。人物繁擁，財事既積，便來外盜。賊者將取，心戰自驚，返來露過，便授其戒。有患生盲詣藏陳懺，後還得眼。由斯祥應，從受戒者日有千計。
性樂栖靜，啟敕入山，於終南雲際寺東，懸崿之上架室居焉，且夕人神歸戒又集。時染少疹，見受戒神為摩所苦，尋即除愈。往還三夏，常在此山。將事東蕃，辭下雲際，見大鬼神，其眾無數，帶甲持仗云：將此金轝迎取慈藏。復見大神與之共鬥，拒不許迎。藏聞臭氣塞谷蓬勃，即就繩床通告訣別。其二弟子又被鬼打，㱸死乃蘇。藏即捨諸衣財，行僧德施。又聞香氣遍滿身心，神語藏曰：今者不死，八十餘矣。既而入京，蒙敕慰問，賜絹二百疋用充衣服。
貞觀十七年，本國請還，啟敕蒙許引藏入宮，賜納一領，雜綵五百段，東宮賜二百段。仍於弘福寺為國設大齋，大德法集，并度八人，又敕太常九部供養。藏以本朝經像彫落未全，遂得藏經一部，并諸妙像幡花蓋具堪為福利者齎還本國。既達鄉壞，傾國來迎，一代佛法於斯興顯。
王以藏景仰大國，弘持正教，非夫綱理無以肅清，乃敕藏為大國統，住王芬寺，寺即王之所造。又別筑精院，別度十人恆充給侍。又請入宮一夏，講攝大乘論。晚又於皇龍寺講菩薩戒本，七日七夜，天降甘露，雲霧奄藹，覆所講堂。四部興嗟，聲望彌遠。及散席日，從受戒者，其量雲從，因之革厲，十室而九。藏屬斯嘉運，勇銳由來，所有衣資並充檀捨，惟事頭陀，蘭若綜業，正以青丘佛法東漸百齡。至於住持修奉蓋闕，乃與諸宰伯祥評紀正。時王臣上下僉議攸歸，一切佛法須有規猷，並委僧統。藏令僧尼五部各增舊習，更置綱管。監察維持。半月說戒，依律懺除。春冬總試，令知持犯。
又置巡使遍歷諸寺，誡勵說法，嚴飾佛像，營理眾業，鎮以為常。據斯以言，護法菩薩即斯人矣！又別造寺塔十有餘所，每一興建合國俱崇。藏乃發願曰：若所造有靈，希現異相。便感舍利在諸巾缽。大眾悲慶，積施如山，便為受戒，行善遂廣。又以習俗服章中，華有革，藏惟歸崇正朔，義豈貳心？以事商量，舉國咸遂，通改邊服一准唐儀，所以每年朝集位在上蕃，任官遊踐並同華夏。據事以量，通古難例。立器宇弘峻吐言成撰諸經戒疏十餘卷、出觀行法卷流彼國。
有沙門圓勝者，本族辰韓，清慎僧也。以貞觀初年來儀京輦，遍陶法肆，聞持鏡曉，志存定攝，護法為心。與藏齊襟，秉維城壍。及同返國，大敞行途，講開律部，惟其光肇。自昔東蕃有來西學，經術雖聞，無行戒撿。緣搆既重，今則三學備焉。是知通法護法代有斯人，中濁邊清於斯驗矣。
論曰：觀夫至人之降時也，或三輪御世，或六通導物，人依法依，本護法。而陳教適權適道，寔兼濟而成津。是以三藏設位，拯溺喪於未然，護法一科，樹已崩之正綱。然弘誘之相，條緒稍多，時顯知微。乍揚神武，騁奇辯於邪眾；暢決蒙心，顯大義於當時；昌明玄理，假威權而助道。有德獨擅其聲，藉傳授而潛通。遍告常行其務，遂有撾揵搥於靈岳。聲告但為任持，重結法於剡洲，教旨惟尊弘理。入大乘論，則九億無學住法萬年；經律所詮，賓頭羅睺未取泥曰。斯皆助楊道化，通悟未聞，靜倒惑於即生，紹正法于來世，故使湮殘屢染，尋復還興。豈惟凡謀？蓋其力矣。況乎迦葉尊者。凝神雞足之峰，堅慧菩薩端拱修羅之窟。斯並引生趣善，為物持身，致及慈氏降靈，遞相弘扇。或摧裂愛綱，或傾覆慢幢，或通決深疑，或開揚道務。為業應接，若雲雨之相投；為功惟重，等大地之弘博。所以身子榮名顯法輪之大將，毱多徽號摽無相之後佛。五百門學通號任持，行德相高皆稱第一。至於乘時御化，通法開宗，弘救之極勿高身子。良由闢樹園之福地，蕩邪寇之高鋒，偃目連之神力，覆富那之辯慧。此即護法之緣蓋惟斯矣！
自道風東扇，爰始滕蘭，前傳重於開宗，故入譯經之目。然則傳譯在乎歸信，未信不可弘文；護持存乎正邪，邪正方開信本。經陳如是，豈虛也哉？道元德母，信其實矣。所以發蒙啟化，應接時心，重空顯其德明，大眾駭其耳目，致使拜首受道，飲沭法流不虛設也。費才感終於壇側褚信剃頂於場中，顯宗悟理知歸，侍中捐俗入道。一期盛事，萬代舟航。佛日於是流暉，法雲由斯不絕。茲德可紀，茲言可詳。而閩、越隱其高例，附譯稱述。竊比則事業懸殊，達化則乘權難擬。計功編次，宜先譯傳，稍非經務，故後三學。
及姚秦迷外，道融折其是非；元魏重邪，曇始制其強禦。前傳顯然，其宗可錄。施乎齊、周兩治，厥政殊風。齊高獨盛釋門，周武偏弘李眾。然其邪逼匿正，邪偽而正通，妄作亂真，澄而妄隱，故使齊氏一統。民無兩情，釋侶闐邦，寺塔充國。二百萬眾綱猷上統之言，四十千寺咸列釋門之剎約指剡洲，化境通括像正任持，梯航之大，未可相擬。豈法之力惟人謂乎？弘斯在人，則顯公據其首也。掩抑華飾，揚耀塵埃。眾皆輕而不思，可謂激通其道。及法上引衣之赴難也，則醒醉相兼。醒則領上之累詞，醉則示虛於邪敵。雖復金櫃玉韜之秘術，未可與言；孫武、吳起之奇謀，曾何足道？所以登席之始，搖動物心，異眾等山丘，鼓論同雲物。致使纔撝刃辯，載戢妖氛，定方術於面前，樹微言於即世。故有談仙者投骸於臺檻，宗虛者深剃於王庭。明詔遂頒，國無兩信，雖稠公摽於定道，賢上統於義門，一時之慶固不同年而語矣。
周氏秦壤世號武鄉，豺狼之諺想不虛託。懷文斯寡，習勇彌隆。酌緯候之讖詞，納譎誑之侫術。衛嵩本我之胤，張賓乃彼之餘。異嚮同心，脣齒相副，競列封表，曲引遊言。冒誷帝心，覆絕仁祀，時未思其禍始也。禍作萌漸，百辟之所不知。及望夷之福終也，潰發滂流，天元方改前政。呼嗟！何及？僧傑道安名殊衛氏，風格峻逸比景彌天。二論既陳，異見將弭，而狙詐蠅巧終墜前修。靜藹上賢當斯頹運，奮發拒諫，守素窮巖。慨正道之遂荒，誠護法之無力也，乃解形松石，殉命西方。于時同軓遺形亦有十數，自非懷大濟於末俗，睹法滅而增哀，何能捨所重於幽林，為依救而終世？誠可美矣。誠可悲夫！
詳觀列代數賢，則紹隆之跡可見。藻鏡則日月同仰，清範則高山是欽。具彰本紀，其續昌矣！
有隋御寓，深信釋門，兼陳李館，為收恆俗，二世纘曆，同政前朝，悼像化之㣲行，襲宋桓之致敬。于時緇素相望慘然，明贍法師屈起臨對，夙未強術，眾或漏言。及覿其厲色格詞，抗楊嚴詔，皆謂禍碎其身首也，助慄不安其足。而贍逞怡顏色，欣勇綽然，帝後乃述釋門之有人焉。眾乃悟其脫穎也。知人其難，人實難知。知其難者，千載其一乎？信不虛矣。皇唐啟運，代有斯人：普應佩席於天門，慧滿載衣於朝伍。智實剛烈，抵訶於時重；法琳慷慨。極言於明詔。異世同風，不屑古也。莫不言行同時，死生齊日。故得名流萬代，紹先聖之宏猷乎？
惟夫經論道業務在清心，弘護法綱寔敦遐志。志遠則不思患辱，心清則罔懼嚴誅。達三相之若馳，識九有之非宅。未曾為法徒喪餘齡。豈惟往生？乃窮來陰。於是挾福智而面諸佛，睹形骸若委遺塵，騰神略而直前，鼓通博之橫辯。但令法住，投鼎鑊其如歸；既屬慧明，處濁世其如夢。故能不負遺寄，斯傳之有蹤乎已矣！夫誰有見斯而不勉厲志於重霄哉？
釋曇選，姓崔，高陽人，神慧譎詭，不偶時俗。雖博通經術，而以涅槃著名。不存文句，護法為慮本。晚住并部興國寺，川邑奉之以為師傅。每有眾集，居于座元，酬問往還，以繫節為要。吐言開令，宏放終古，僧侶乃多，莫敢摧挫，時人目為豹選者也。
及揚諒逆節，中外相叛，招募軍兵，繕造牟甲，以興國寺為甲坊，以武德寺為食坊。後於武南置陣，揚素敗之，官軍入郭搜求逆黨，總集諸僧責供反者，僧等辭曰：王力嚴切，不敢遮約。素曰：有幾僧諫王被殺，而云王力嚴切？此並同反，不勞分疏，可依軍法。選時在眾，不忍斯禍，乃出對曰：比佛法陵遲，特由僧無有德可以動俗，致有亂階。結聚不能誨以忠信，此誠如公所教。今被理責，陷身無地。素乃舒顏曰：僧等且還，留向對僧，擬論機務。自爾晝參軍將，開散僧誅，晚還寺宿。不久，煬帝下敕，通被放免。故合眾獲安，誠其功也。
及大業末歲，兵饑交接，四方僧遊，寄食無地。興國雖富，儉嗇者多，每食時禁門自守，客僧擁結，終不之前。選不勝滅法，憤激身心，每日拄杖在門驅趁防者，攜引羇僧，供給缽器，送至食堂。眾多是其子弟，不敢違逆，由是眾開僧制，許選停客，自餘不得，然其慈濟之深感激府俞。房內廓然，財什不積，唯置大鎗一口，每日引諸乞兒，所得食調總鎗中，選請食分亦和其內，雜為饘粥，便行坐乞人手自斟酌。見其襤縷皴錯，形容癯瘦，流淚盈臉，不能自勝。選亦依行受粥而食，日別如此，遂及有年。
皇運伊始，人情安泰，義興新寺法綱大張。沙門智滿，當塗眾主，一川鄉望，王臣傾重；創開諸宇，嚴位道場，三百餘僧受其制約，夏中方等，清眾肅然，風聲洋溢，流潤遐邇。選聞之，乃詣其寺庭，滿徒聞來，崩騰下赴，告曰：卿等結聚作何物在？依何經誥？不有冒罔後生乎？滿曰：依方等經行方等懺。選曰：經在何處？將來對讀。遂將一卷來。選曰：經有四卷，何不一時讀之？沙門道綽曰：經文次第識不俱聞。選曰：吾識可共爾識同耶？但四卷齊讀。文言未了，便曰：依咒滅罪耳，可罷之。又曰：自佛法東流，矯詐非少，前代大乘之賊，近時彌勒之妖，詿誤無識，其徒不一。聞爾結眾，恐壞吾法，故力疾來問。雖爾手把瓶子，倚傍猶可。遂杖策而返。
武德八年，遘疾淹積，問疾者充仞房宇，乃尸臥引衣申腳曰：吾命將盡，何處生乎？名行僧道綽曰：阿闍梨，西方樂土名為安養，可願生彼。選曰：咄！為身求樂，吾非爾儔。綽曰：若爾，可無生耶？答曰：須見我者而為生乎？乃潛息久之，不覺已逝，時年九十有五。道俗哀慘，送于西山之陰。傳者親往其寺，不及其人，觀其行事遺績，庶可澡雪形心，頓祛鄙吝。叔緒護法開士抑斯人乎？
釋法通，龍泉石樓人。初在隰鄉未染正法，眾僧行往不達村閭，如有造者，以灰洒面。通雖處俗，情厭恆俗，以開皇末年獨懷異㮣，超出意表，剃二男二女并妻之髮，被以法衣，陟道詣州委僧尼寺。時有門者，通便答曰：我捨枷鎖，志欲通法。
既達州寺，如前付囑，便求通化寺明法師度出家，於即遊化稽湖，南自龍門，北至勝部，嵐石、汾隰無不從化。多置邑義，月別建齋。但有沙門，皆延村邑。或有住宿，明旦解齋，家別一槃以為通供。此儀不絕，至今流行，河右諸州聞風服義。有僧投造，直詣堂中，承接顏色譬若親識，故通之率導，其德難倫。曾行本邑，縣令逢之，問是何僧，答云山客。令乃禁守，不許遊從。通即絕粒，竭誠遶獄行道。其夜，聽事野狐鳴叫，怪相既集，通夕不安。及明放遣，通曰：我遶獄行道，正得道理，如何見放？經日不食，夜又狐鳴，宮庶以下莫不震懼，苦勸引挽方從其請。爾後巡行，無時寧舍。曾投人宿，犬咋其脛，尋被霹死，風聲逾顯。後卒於龍泉。
余以貞觀初年承其素跡，遂往尋之。息名僧綱，住隰州寺，親說往行，高聞可觀。欣其餘論，試後披敘。夫以高世之量，隨務不倫，統其大歸莫非通道，所以九十六部兼邪正之津途，一十七群現機緣之化跡。故能光開佛日，弘導塵蒙，攝迷沒之鄙夫，接戒濁之澆首。並得開智清悟，通聖革凡，弘道利生於是乎在。今有不達之者，同世相輕，睹其家業叢雜，閱其形骸塵弊，遂則雷同輕毀，曾不大觀。由之自陷，備于成教。故文云：不觀法師種姓形有，但受其法，開我精靈。斯言可歸，通有之矣。
釋弘智，姓萬氏，始平槐里鄉人。隋大業十一年，德盛鄉閭，權為道士，因入終南山，絕粒服氣，期神羽化，形骸枯悴，心用飛動。乃入京，至靜法寺，遇惠法師，問以喻道之方，惠曰：有生之本以食為命，假糧粒以資形，託津通以適道，所以古有繫風捕影之論、仙虛藥誤之談。語事信然，幸無惑也。乃示以安心之要，遣累之方。義寧元年，委擲黃冠，入山修業。
武德之始，天下大同，佛道二門峙然雙列，智乃詣省申訴，請隸釋門，並陳理例。朝宰咸穆，遂得貫入緇伍，隨情住寺。而性樂幽栖，乃於南山至相寺而居焉。周歷講會，亟經炎燠。神用通簡，莫不精詣。然而性立虛融，慈矜在務，陶甄士俗延納山賓。巖隱匱乏之流，飛走飢虛之類，咸贍資餱粒，錫以貝泉。雖公格嚴斷，寺制深約，而能攜引房宇，同之窟穴泰。斯亦叔代匡護之開士也。滅後遂絕此蹤，惜哉！故其所獲法利積散不窮，弘誘博愛為而不恃。加之以忍邦，行事音聲厥初，開務通識，非斯莫曉。故凡有福會，必以簫鼓爲先，致令其從如雲，真俗不爽於緣悟矣！講華嚴、攝論等。
永徽六年五月九日終於山寺，春秋六十有一。露骸林下，收骨焚散，遵餘令也。門人散住諸寺者，咸謹卓正行，不墜遺風。重誨誘之劬勞，顧復之永沒，乃共寫八部般若用崇屺岵之恩。又建碑一區陳於至相寺山外，二丈四尺，寶德寺莊所。
釋道會，姓史，犍為武陽人。初出家住益州嚴遠寺，器宇高簡，推調逸群，四方道俗旦夕參候。猶以蜀門小陜，聞見非廣，乃入京詢訪。經十餘年，經論史籍博究宗領。還蜀欲大開釋教，導引後銳，時屬亂離，不果心術。會皇運初興，率先招撫，詹俊李袞首途巴蜀，會上疏曰：會弟性不肖，家風失墜，封爵雖除，詔敕猶在。門生故吏子孫成列，並奮臂切齒，思效力用。即日劍門雖啟，巫峽負固。會請躬率徒隸振錫啟途，折簡宣威，開懷納款。軍無矢石之勞，主有待成之逸。此亦一時之利也。惟公圖之。為使淹留，遂不行。
于時國初，僧尼道士所在多度，有道士宋冀是彼梁棟，於隆山縣下新立道觀，屋宇成就，置三十人。會經總管，段倫陳牒，改觀為寺。其郭內住者並是道宗，不伏移改，囑安撫大使李襲譽巡察州縣。會以事達，乃引兵過城，四面鳴鼓，一時驅出。舉宗怨訴，噂誻街衢。會曰：未能令天下改觀為寺，此之一所終不可奪。遂依立寺，至今不毀。
武皇登遐，入京朝觀，因與琳師同修辨正。有安州暠師在蜀弘講，人有嫉者，表奏云反，又述法會覘候消息，遂被拘執。身雖在獄，言笑如常，為諸在獄講釋經論，經春至冬。諸僧十數，衣服襤縷，不勝寒酷。京師有無盡藏，恆施為事，會致書曰：自如來潛影西國，千有餘年，正法東流五百許載。雖復赤髭青眼，大開方便之門，白腳漆身，廣示歸依之路，猶未出於苦海，尚陸沉於險道。況五眾名僧、四禪教首，頭陀聚落，唯事一餐，宴坐林中，但披三納？加以無緣之慈，想升錘以代鴿；履不輕之行，思振錫以避虫。今有精勤法子、清淨沙門橫被囚拘，實非其罪。遂使重關早落，睹獄吏而魂飛；清室晚開，見刑官而思盡。嚴風旦灑，穿襟與中露俱飄；繁霜夜零，寒心與死灰同殪。若竟不免溝壑，抑亦仁者所恥。書達，即送裘鞋給之。
及事釋還鄉，三輔名僧送出郭門，會與諸遠僧別詩曰：去住俱為客，分悲損性情；共作無期別，時能訪死生。道俗聞者皆墮淚。
時益州法曹裴希仁自矜門學，會與相見，輕有譏誚，會曰：蜀川雖小，賢德如林。漢朝八俊同出，唯張網埋輪東雒，歎曰：豺狼當路，安問狐狸？奏誅梁冀，威攝四海者，揵為武陽人也。漢時有問楊子雲曰：李仲堪何如人？答曰：隱不違親，貞不絕俗。天子不臣，諸侯不友者，資中人也。巴西閬中，百王之仰戢；益州郫縣，名振於華夷。明公庶可虛心待國士，豈得以土地拘於人哉？言訖而出，希仁愧謝。既返，謂人曰：江漢多靈，其斯人也！以貞觀末卒，年七十矣。
釋智勤，俗姓朱。隋仁壽，因舍利州別置，大興國寺度。少小以匡護為心，每處眾發言，無不允睦。精誠勇猛，事皆冥祐。初母患委頓，為念觀音，宅中樹葉之上皆現化佛，合家並見，母疾遂除。又屬隋末荒亂，諸賊競起，勤獨守此寺，賊不敢凌，故得寺宇、經像一無所損，諸寺湮滅，不可目見。又一時權著俗衣以避兵刃，被賊圍遶而欲殺之，忽聞空中聲告：師可去俗衣。遂除外服。賊見頂禮，請將供養，經於數月。後投於蜀，聽暠法師講，眾至三千，法師皆委令檢校。遂得安怗，內外無事，一人力也。
又至唐初，還歸鄧州，講維摩、三論十餘遍。
後隱於北山，倚立十餘年，所居三所即今見存。恆聞谷中鐘聲，後尋巖嶺，忽見一寺宛麗奇常，入中禮拜，似有人住，如是數度。後更尋覓，莫知所在。又居山內，糧食將盡，其行道之處，土自發起，遂除棄之。明日復爾，如是再三。遂有穀現，因即深掘，得粟二十餘碩，其粟粒大色赤，稍異凡穀。
時鄧州佛法陵遲，合州道俗就山禮請，願出住持，遂感夢而出，其夢不詳子細。後時負像出山，中途忽闇，莫知其路，不得前進。俄有異火兩炬照路極明，因得見道。送至村中，火方迴滅。村人並見，無不驚異。因出住大興國，前後諸王、刺史並就寺頂禮，請受歸戒，恆以僧尼之事委令撿校。佛法光顯，吳蜀遠聞。又至永徽年初，以見時事繁雜，守房不出，向淹三載，讀一切經兩遍。每讀經時，恆見有神來聽，初中後夜，常聞彈指謦欬之聲。
至顯慶四年，省符召入慈恩，不就。至其年五月欲終之前，所有功德不周之處，曉夜經構使畢。人問：何故如此匆速？答曰：無常之法何可保耶？至十五日，寺中樹木枝葉萎枯，自然分析，禽鳥悲鳴遍於寺內。僧各驚問，莫知所由。至十六日旦，忽見昔聽經神來禮拜而語云莫禮，傍人無有見者。於是剃髮披衣，在繩床內手執香鑪，跏趺而坐。告諸弟子：汝可取大品經讀誦。至往生品訖，遂合掌坐而卒。停經數日，顏色如舊，恆有異香聞於寺內。合州道俗悲慟難勝，州縣官人並送至野。春秋七十四矣。