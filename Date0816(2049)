稽首千百億化身釋迦牟尼佛，三祗修鏈，萬行功圓，纖瑕去而法性凝清，片善具而報化微妙。爾後上生兜率，下降王宮，三十歲居道樹成佛，四十九年住世教化，說法三百五十度，宣演八萬四千門。王臣外護於四海九州，師僧內傳於人間天上，利益廣大，傳法難思，故有偈云：
假使頂戴經塵劫，身為床坐遍三千，
若不傳法度眾生，畢竟無能報恩者。
傳法有五：一、受持；二、看讀；三、諷誦；四、解說；五、書寫。外護內護流傳，即佛法僧寶不斷也。
一切諸佛皆有三身：一者法身，謂圓心所證；二者報身，謂萬善所感；三者化身，謂隨緣所現。今釋迦牟尼佛者，法身久證，報身久成，今之出現，蓋化身耳。謂於過去釋迦佛所，發菩提心，愿同其號，故今成佛亦號釋迦。三無數劫修菩薩行，一一劫中事無量佛，中間續遇錠光如來，以發布泥，金華奉上，尋蒙授記，得無生忍。然一切佛將成佛時，必經百劫修相好業。其釋迦發心在彌勒後，當以逢遇弗沙如來，七日翹仰，新新偈贊，遂超九劫，在前成道。將欲成時，生兜率天，號普明菩薩。盡彼天壽，下閻浮提，現乘白象，入母右脅。
其母摩耶，夢懷白象，梵仙占曰：若夢日月，當生國王；若夢白象，必生圣子。母從此後，調靜安泰，慈辯日異。
菩薩初生，大地震動，身紫金色，三十二相，八十種好，圓光一尋。生已，四方各行七步，為降魔梵，發誠實語：天上天下，唯我獨尊。抱入天祠，天像悉起。阿私陀仙合掌嘆曰：相好明了，必為法王。自恨當死，不得見佛。斯則凈飯國王之太子也，字悉達多，祖號師子頰，父名凈飯，母曰摩耶，代代為輪王，姓瞿曇氏，復因能事，別姓釋迦。朗悟自然，藝術天備，雖居五欲，不受欲塵。
游國四門，見老病死，及一沙門，還入宮中，深生厭離。忽於夜半，天神扶警，遂騰寶馬，踰城出家。
苦行六年，知其非道，便依正觀，以取菩提。時有牧牛女人煮乳作糜，其沸高踴，牧女驚異，以奉菩薩。菩薩食之，氣力充實，入河洗浴。將登岸時，樹自低枝，引菩薩上。菩薩從此受吉祥草，坐菩提樹。惡魔見已，生瞋惱心云：此人者，欲空我界。即率官屬十八億萬，持諸苦具，來怖菩薩，促令急起，受五欲樂。又遣妙意天女三人來惑菩薩。爾時，入勝意慈定，生憐愍心，魔軍自然墮落退散，三妙天女化為癭鬼。降魔軍已，於二月八日明相出時而成正覺。
既成佛已，觀眾生根，知其樂小，未堪大法，即趣波羅奈國，度憍陳如等五人，轉四諦法輪，此則三寶出現之始也。
其後說法度人之數，大集菩薩之會，甚深無相之談，神通示現之力，經文具之矣。又於一時昇忉利天，九旬安居，為母說法。時優闐國王及波斯匿王思慕佛德，刻檀畫，以寫佛形，於後佛從忉利天下，其所造像，皆起避席。佛摩其頂曰：汝于未來善為佛事。佛像之興，始於此矣。
化緣將畢，時徒厭怠。佛便告眾：卻後三月，吾當涅盤。復記後事，如經具說。然如來實身，常在不滅。故法華云：常在靈鷲山，及余諸住處。今生滅者，是佛化身，為欲汲引，現同其類，所以受生；復欲令知有為必遷，所以示滅。又眾生根熟，所以現生；眾生感盡，所以現滅。佛涅盤後，人天供養，起諸寶塔。
又大迦葉召千羅漢結集法藏，阿難從鏁須入，誦出佛經，一無遺漏，如瓶寫水，置之異器。一百年外，有鐵輪王，字阿輸柯，亦名阿育，役御神鬼，於一日中，天上人間造八萬四千舍利寶塔。其佛遺物，衣鉢杖等，及諸舍利，神變非一。逮漢明感夢金軀日，佩丈六之容，一如釋迦本狀。又吳主孫權燒椎舍利，無所變壞。爰及浮江石像，泛海瑞容，般若冥力，觀音密驗，別記具之，事多不錄。
天上天下無如佛，十方世界亦無比。
世間所有我盡見，一切無有如佛者。
傳云：明帝永平十三年，上夢神人，金身丈六，項有日光。寤已，問諸臣下，傅毅對詔，有佛出於天竺。乃遣使往求，備獲經像及僧二人。帝乃為立佛寺，畫壁千乘萬騎繞塔三帀。又於南官清涼臺及高陽門上顯節陵所圖佛立像，并四十二章經緘於蘭臺石室，廣如前集牟子所顯。
傳云：時有沙門迦攝摩騰、竺法蘭，位行難測，志存開化。蔡愔使達，請騰東行，不守區域，隨至雒陽，曉諭物情，崇明信本。帝問騰曰：法王出世，何以化不及此？答曰：迦毘羅衛國者，三千大千世界，一百億日月之中心也。三世諸佛皆在彼生，乃至天龍鬼神有愿行者，皆生於彼，受佛正化，咸得悟道。余處眾生，無緣感佛，佛不往也。佛雖不往，光明及處，或五百年，或一千年，或二千年外，皆有圣人傳佛聲教，而化導之。廣說教義，文廣故略也。
傳示：永平十四年正月一日，五岳諸山道士朝正之次，自相命曰：天子棄我道法，遠求胡教，今因朝集，可以表抗之。其表略曰：五岳十八山觀太上三洞弟子褚善信等六百九十人，死罪上言：臣聞太上無形無名，無極無上，虛無自然。大道出於造化之前，上古同遵，百王不易。今陛下道邁羲皇，德高堯舜，竊承陛下棄本追末，求教西域，所事乃是胡神，所說不參華夏。愿陛下恕臣等罪，聽與試驗。臣等諸山道士，多有徹視遠聽，博通經典。從元皇已來，太上群錄、太虛符祝，無不綜練，達其涯極。或策使鬼神吞霞飲氣，或入火不燒，或履水不溺，或白日昇天，或隱形不測，至於方術，無所不能。愿得與其比較，一則圣上意安，二則得辯真偽，三則大道有歸，四則不亂華俗。臣等若比對不如，任聽重決；如則有勝，乞除虛妄。
敕遣尚書令宋庠引入長樂宮，以今月十五日可集白馬寺。道士等便置三壇，壇別開二十四門。南岳道士褚善信、華岳道士劉正念、恒岳道士桓文度、岱岳道士焦得心、嵩岳道士呂惠通、霍山、天目、五臺、白鹿等十八山道士祁文信等，各齎靈寶真文、太上玉訣、三元符錄等五百九卷，置於西壇；茅成子、許成子、黃子、老子等二十七家子書，二百三十五卷，置於中壇；饌食、奠祀百神，置於東壇；帝御行殿，在寺南門；佛舍利、經像，置於道西。
十五日齋訖，道士等以柴荻秥檀沈香為炬，繞經泣曰：臣等上啟太極大道元始天尊、眾仙百靈，今胡神亂夏，人主信邪，正教失踪，玄風墜緒。臣等敢置經壇上，以火取驗，欲使開示蒙心，得辨真偽。便縱火焚經，經從火化，悉成煨燼。道士等相顧失色，大生怖懼，將欲昇天，隱形者無力可能禁，效鬼神者呼策不應，各懷慚恧，南岳道士費叔才自感而死。
太傅張衍語褚信曰：卿等所試無驗，即是虛妄，宜就西來真法。
褚信曰：茅成子云：太上者，靈寶天尊是也。造化之作，謂之太素。斯豈妄乎？
衍曰：太素有貴德之名，無言教之稱。今子說有言教，即為妄也。信默然。
時佛舍利光明五色，直上空中，旋環如蓋，徧覆大眾，映蔽日光。摩騰法師踴身高飛，坐臥空中，廣現神變。於時天雨寶華在佛僧上，又聞天樂，感動人情，大眾咸悅，嘆未曾有，皆繞法蘭，聽說法要，并吐梵音，嘆佛功德，亦令大眾稱揚三寶，穟善惡業，皆有果報，六道三乘，諸相不一。
又說出家功德，其福最高。初立佛寺，同梵福量。司空陽城侯劉峻與諸官人士庶等千余人出家，四岳諸山道士呂惠通等六百三十人出家，陰夫人王婕妤等與諸宮人婦女二百三十人出家，便立十所寺，七所城外安僧，三所城內安尼，自斯已後廣矣。傳有五卷，略不備載。有人疑此傳近出，本無角力之事，案吳書明費叔才感死，故傳為實錄矣。
太宰嚭問孔子曰：夫子圣人歟？
對曰：丘也，博識強記，非圣人也。
又問：三王圣人歟？
對曰：三王善用智勇，圣非丘所知。
又問：五帝圣人歟？
對曰：五帝善用仁義，圣非丘所知。
又問：三皇圣人歟？
對曰：三皇善用時政，圣非丘所知。
太宰大駭曰：然則孰為圣人乎？
夫子動容有間，曰：丘聞西方有圣者焉，不治而不亂，不言而自信，不化而自行，蕩蕩乎人無能名焉。
據斯以言，孔子深知佛為大圣也。時緣未昇，故默而識之，有機故舉，然未得昌言其致矣。
唐則天延載元年五月十五日，始括天下僧尼隸祠部。玄宗天寶六年，制所度僧尼令祠部給牒。肅宗至德元年，祠部牒賜功臣賣始。以此論之，延載前為僧，依天竺法，有行業堪任受道者，惟師攝受。如唐宮使會通謁鵲巢道林禪師曰：弟子不愿為官，志慕出家，愿和尚攝受。道林曰：今時為僧，行多浮濫。通曰：本凈非琢磨，元明不隨照。道林曰：汝若了凈智妙圓，體自空寂，即真出家，何假外相？通曰：愿垂攝受，誓遵師教。道林乃與剃落。後來行業既濫，檢制興焉，自然之理。所以黃面老子以法付之國王大臣，蓋以此也。
今國朝圣澤洪霈，特使穹其價者，政所以重教尊僧，貴尚其法也。明教嵩禪師曰：夫僧也者，其防身有戒，攝心有定，辨明有慧，有威可敬，有儀可則，天人望而儼然。近世多輕僧，固僧人自取，然披僧伽黎者，若數世愿力之重，夙熏種智成熟，未易得也。如本朝王文正公旦，臨薨背時，悔當初錯了路頭不作僧，乃囑令諸子為削其須發，衣以僧家三衣，然後入棺，要第二世出頭來使成僧，仍囑侍郎楊大年主其治命。後楊以宰臣薨背，國家自有典故，雖不從所請，只以三衣剃刀置之棺中。楊亦自悔，竟參禪宗，了悟自心，被旨詳定景德傳燈錄，流布西天此土。
噫！為僧之難有如此者，若是大丈夫漢，興決烈之志，屏浮濫之行，從腳跟下一刀兩段，向佛祖外一覷便透，身心俱了，亦不為難，亦不患護身符子不入手。所以道：高山流水深深意，自有知音笑點頭。法晦致身寶公道塲有年，其為人謹愿樸厚，有決烈之志，無浮濫之行，今謀進衲為僧，敬投敬信，英偉特達，大賢揮金，助成其志。以此軸求警策，因縷縷示之，亦欲世間賢士大夫興重教尊僧之心，知前輩雖為富貴所折困，末後亦有悔之者。歲在己未中秋，住鍾山鐵牛。
臨川陳宗愈，於永安常老會中得大法喜，捐其家貲，為建丈室，作修廊。方且鳩林以新法堂，而宗愈死。其二子號訴於常曰：吾先子之未奉佛也，安且強；既奉佛也，病且亡。佛之因果可信耶？其不可信耶？
常曰：吾野叟也，不足以譬子。子第成父之志，而卒吾堂。吾先師有得法上首無盡居士，深入不二，辨才無礙，隨順根性善演音。法堂成，當為子持書求誨，決子之疑。
紹圣元年春，常遣明監至山陽，以書來言。會予方以諫官，召還未暇。明年，監又至京，待報於智海禪剎。爾時，居士默處一室，了明幻境，鐵輪旋頂，身心泰定。明監雨淚悲泣，殷勤三請：大悲居士，佛法外護，付與王臣，今此眾生流浪苦海，貪怖死生，迷惑因果。惟愿居士作大醫王，施與法藥。
居士曰：善哉！善哉！汝乃能不遠千里，為陳氏子諮請如來無上秘密甚深法要，諦聽吾說，持以告之。善男子！大空寂間，妄生四相，積氣為風，積形為地，積陽為火，積陰為水。建為三才，散為萬品。一切有情，水火相摩，形氣相結，以四小相，具四大界。因生須養，因養須財，因財須聚，因聚成貪，因貪成競，因競成瞋，因瞋成狠，因狠成愚，因愚成癡，此貪、瞋、癡，諸佛說為三大阿僧祗劫。人於百年劫中，或十歲二十歲，或三十四十歲，或五六十歲，或七八十歲，各於壽量，自為小劫，於此劫中而欲超越不可數劫，譬如蚯蚓欲昇烟云，無有是處。
諸佛悲愍，開示檀波羅蜜大方便門，勸汝舍財。汝財能舍，即能舍愛；汝愛能舍，即能舍身；汝身能舍，即能舍意；汝意能舍，即能舍法；汝能舍法，即能舍心；汝心能舍，即能契道。昔迦葉尊者行化，有貧媼以瓦破器中潘汁施之，尊者飲訖，踴身虛空，現十八變，貧媼瞻仰，心大歡喜。尊者謂曰：汝之所施，得福無量，若人若天、輪王、帝釋、四果圣人，及佛菩提，汝意所愿，無不獲者。媼曰：止求生天。尊者曰：如汝所欲。過後七日命終，生忉利天，受勝妙樂。
又罽賓國王在佛會聽法，出眾言曰：大圣出世，千劫難逢。今欲發心造立精舍，愿佛開許。佛云：隨爾所作。罽賓持一枝竹插於佛前曰：建立精籃竟。佛云：如是！如是！以是精籃，含容法界；以是供養，福越河沙。監來為吾持此二說歸語檀越，善自擇之。汝父所建堂室廊廡，此一器潘，得福甚多，生天受樂，決定無疑。若比罽賓國王插一枝竹，乃能含容無量法界。汝欲進此，聽吾一偈：一竿修竹建精籃，風卷蟭螟入海南，惡水潑來成第二，鈍根蹉過問前三。於是明監踴躍信受，歸告其人。筆集緒言，刻以為記。
文帝，即宋高祖第三子也。聰睿英博，雅稱令達，在位三十年。嘗以暇日從容而顧問侍中何尚之、吏部羊玄保曰：朕少來讀經不多，比日彌復無暇，三世因果未辨，措懷而復不敢立異者，正以卿輩時秀，率所敬信也。范泰、謝靈運常言：六經典文本在濟俗，為政必求性靈真奧，豈得不以佛理為指南耶？近見顏延之，宗炳，明佛法深，尤為名理，并足開奬人意。若使率土之濱皆敦此化，則朕坐致太平矣，夫復何事？
尚之對曰：悠悠之徒，多不信法。以臣庸弊，更荷褒拂，非所敢當之。至如前代群英，則不負明詔矣。中朝已遠，難復盡知。渡江以來，則王導、周顗、庾亮、王蒙、謝尚、郄超、王坦、王恭、王謐、郭文舉、謝敷、戴逵、許詢，及亡高祖兄弟，及王元琳昆季、范汪、孫綽、張玄、殷覬等，或宰輔之冠蓋，或人倫之羽儀，或置情天人之際，或抗跡烟霞之表，并稟志歸依，措心歸信。其間比對，則蘭獲開潛，深遁崇邃，皆亞迹黃中，或不測之人也。慧遠法師嘗云：釋氏之化，無所不可。適道固自教源，濟俗亦為要務。竊尋此說，有契理要，若使家家奉戒，則罪息刑清，陛下所謂坐致太平，誠如圣旨。
羊玄保進曰：此談蓋天人之際，豈臣所宜預？竊謂秦楚論強兵之事，孫吳盡吞并之術，將無取於此也。
帝曰：此非戰國之具，良如卿言。
尚之對曰：夫禮隱逸則戰士怠，貴仁德則兵氣衰。若以孫吳為志，茍在吞噬，亦無取堯舜之道，豈惟釋教而已哉？
帝曰：釋門有卿，亦有孔門之有季路，所謂惡言不入於耳也。
自是文帝致意佛經。及見嚴觀諸僧，輒論道義，屢延殿會，躬御地筵，同僧列飯。時有沙門竺道生者，秀出群品，英義獨拔，帝重之。嘗述生頓悟義，僧等皆設臣難。帝曰：若使逝者可興，豈為諸卿所屈？時顏延之著，帝命嚴法師辨其同異，往返終日。笑曰：卿等今日無愧支許之談也。
志曰：佛者，漢言覺也，將以覺悟群生也。統其教，以修善慈心為主，不殺生類，專務清凈。精進者，為沙門，漢言息心，剃發去家，絕情洗慾，而歸於無為也。又以人死精神不滅，隨復受形，所行善惡，後生皆有報應。所貴行善以練其精神，練而不已，以至無生，而得為佛也。身長一丈六尺，黃金色，項中佩日月光，變化無常，無所不入，故能化通萬物而大濟群生也。有經書數千卷，以虛無為宗，包羅精粗，無所不統，善為宏闊勝大之言。所求在一體之內，所明在視聽之表。歸依玄微深遠，難得而測。故王公大人觀生死報應之際，無不據然自失也。
魏書云：其佛經大抵言生生之類，皆因行業而起，有過去、當今、未來三世也。其修道階次，等級非一，皆緣淺以及深，籍微以為著，率在於積仁順，蠲嗜慾，習虛靜而成通照也。
以此掃地功德，回向法界眾生，色塵清凈；塵清凈故，眼根清凈；根清凈故，眼識清凈。聲香味觸法，亦復如是。又愿一世界清凈，乃至盡法界、虛空界皆悉清凈。同諸如來光嚴住持圓覺伽藍清凈覺地，永斷習氣，凈穢二邊，凡圣垢染，一塵不立。如是愿清凈，智亦復清凈。
元佑二年九月，詔隨州大洪山靈峰寺革律為禪。紹圣元年，外臺始請移洛陽少林寺，長老報恩為住持。崇寧改元正月，使來求十方禪院記，乃書曰：
大洪山在隨州西南，盤基百余里。峰頂俯視漢東諸國，林巒丘嶺猶平川也。以耆舊所聞考之，洪或曰胡，或曰湖，未詳所謂。今以地理考之，四山之間，昔為大湖，神龍所居，洪波洋溢，莫測涯涘。其後二龍鬬，搦開層崖，湖水南落，故今負山之鄉謂之落湖管，此大洪所以得名也。
唐元和中，洪州開元寺僧善信，即山之慈忍大師也。師從馬祖密傳心要，北游五臺山，禮文殊師利，瞻睹殊勝，自慶菩薩有緣，發愿為眾僧炊爨三年，寺僧卻之，流涕嗟戚。有老父曰：子緣不在此，往矣行焉，逢隨即止，遇湖即住。師即南邁。以寶歷二年秋七月抵隨州，遠望高峰，問鄉人曰：何山也？鄉人曰：大湖山也。師默契前語。尋山轉麓，至于湖側。屬歲亢旱，鄉人張武陵具羊豕，將用之以祈于湖龍。師見而悲之，謂武陵曰：雨陽不時，本因人心黑業所感，害命濟命，重增乃罪，可且勿殺。少須三日，吾為爾祈。
武陵亦異人也，聞師之言，敬信之。師即披榛捫石，得山北之巖穴，泊然宴坐，運誠冥禱，雷雨大作。霽後數日，武陵迹而求之，師方在定，珠絲冪面，號耳挃體，久之方覺。武陵即施此山為師興建精舍，以二子給侍左右。學徒依向，遂成法席。大和元年五月二十九日，師密語龍神曰：吾前以身代牲，輟汝血食。今舍身餉汝，汝可享吾肉。即引利刀截左膝，復截右膝，門人奔馳。其慈忍膝不克斷，白液流出，儼然入滅，張氏二子立觀而化。山南東道奏上其狀，唐文宗嘉之，賜所居額為幽濟禪院。晉天福中改為奇峰寺，本朝元豐元年又改為靈峰寺，皆以禱祈獲應也。
自師滅，至今三百余年，而漢廣汝汾之間十數州之民，尊嚴奉事，如赴約束，金帛粒米，相尾於道，貨強法弱，僧范乃革。前此山峰高峻，堂殿樓閣依山制形，後前不倫，向背靡序。恩老至止，熟閱形勝，辟途南入，以正賓主。鑱崖壘澗，鏟嶬補砌，嵯峨萬仞，化為平頂。三門堂殿，翼舒繩直，通廊大廡，疏戶四達，凈侶云集，藹為叢林。峨眉之寶燈瑞相，清涼之金橋圓光，他方詭觀，異境同現，方其廢故而興新也。
律之徒懷土而呶呶，會予謫為郡守，舍禪律而訂之曰：律以甲乙，禪以十方，而所謂甲乙者，甲從何來，乙從何立？而必曰我慈忍之子孫也。今取人於十方，則忍之後絕矣。乙在子孫，甲在慈忍；乙在慈忍，甲在馬祖；乙在馬祖，甲在南岳；乙在南岳，甲在曹溪。推而上之，甲乙乃在乎菩提達磨，西天四七。所謂甲乙者，果安在哉？又而所謂十方者，十從何生，方從何起？世間之法，以一生二，一二為三，二三為六，三三為九。九者，究也，復歸為一。一九為十，十義乃成，不應突然無一有十。而所謂方者，上為方耶？下為方耶？東為方耶？西為方耶？南為方耶？北為方耶？以上為方則諸天所居，非而境界；以下為方則風輪所持，非而居止；以東為方，則毘提訶人面如半月；以北為方，則欝單越人壽命久長；以西為方，則瞿耶尼洲滄波浩渺；以南為方，則閻浮提洲象馬殊國。然則甲乙無定，十方無依，競律競禪，奚是奚非？
律之徒曰：世尊嘗居給孤獨園、竹林精舍，必知太守言世尊非耶。
予曰：汝豈不聞：以大圓覺為我伽籃，身心安居平等性智。此非我說，乃是佛說。於是律之徒默然而去。
禪者曰：方外之士，一瓶一鉢，涉世無求，如鳥飛空，遇枝則休，如龜游海，值木則浮。來如聚梗，去如滅漚，不識使君甲乙之乎？十方之乎？
予曰：善哉佛子！不住內，不住外，不住中間，不住四維上下虛空，應無所住而住持，是真十方住持矣。尚何言哉？尚何言哉？時崇寧元年正月上元日記。
山色沈沈，松烟冪冪。空林之下，盤陀之石，石上有僧，結跏橫膝，誦白蓮經，從旦至夕。左之右之，虎跡狼跡。十片五片，異花狼籍。偶然相見，未深相識，知是古之人？今之人？是曇彥？是曇翼？我聞此經有深旨，覺帝稱之真妙義。合目冥心子細聽，醍醐滴入焦腸里。佛之意兮祖之髓，我之心兮經之旨。可憐彈指及舉手，不達目前今正是。大矣哉！甚奇特！空生要使群生得光輝。一萬八千土，土土皆作黃金色。四生六道一光中，狂夫猶自問彌勒。
我亦當年學空寂，一得無心便休息；今日親聞誦此經，始覺驢乘匪端的。我亦當年不出戶，不欲紅塵沾步武；今日親聞誦此經，始覺行行皆寶所。我亦當年愛吟咏，將謂冥搜亂禪定；今日親聞誦此經，何妨筆硯資真性？我亦當年狎兒戲，將謂光陰半虛棄；今日親聞誦此經，始覺聚沙非小事。我昔曾游山與水，將謂它山非故里；今日親聞誦此經，始覺山河無寸地。我昔心猿未調伏，常將金鎖虛拘束；今日親聞誦此經，始覺無物為拳拳。
師誦此經經一字，字字爛嚼醍醐味，醍醐之味珍且美，不在唇，不在齒，只在勞生方寸。師誦此經經一句，句句白牛親動步，白牛之步疾如風，不在西，不在東，只在浮生日用中。日用不知一何苦，酒之腸，飯之腑，長者揚聲喚不回，何異聾，何異瞽。世人之耳非不聰，耳聰特向經中聾；世人之目非不明，目明特向經中盲。合聰不聰，合明不明，轆轤上下，浪死虛生。
世人縱識師之音，誰人能識師之心？世人縱識師之形，誰人能識師之名？師名醫王行佛令，來與眾生治心病。能使迷者醒，狂者定，垢者凈，邪者正，凡者圣。如是則非但天恭敬，人恭敬，亦合龍贊詠，鬼贊詠，佛贊詠，豈得背覺合塵之徒不稽首而歸命？
梁高祖武皇帝，年三十四登位，在政四十九年，雖億兆務殷，而卷不釋手，內經外典，罔不措懷，皆為訓解，數千余卷。而儉約自節，羅綺不緣，寢處虛閑，晝夜無怠，致有布被莞蓆，草屨葛巾。初臨太寶，即備斯事，日唯一食，永絕辛羶，自有帝王，罕能及此。舊事老子，宗尚符圖，窮討根源，有同妄作，帝乃躬運神筆下詔舍道，文曰：
維天監三年四月八日，梁國皇帝蘭陵蕭衍稽首和南十方諸佛、十方尊法、十方圣僧。伏見經云發菩提心者即是佛心，其余諸善不得為喻。能使眾生出三界之苦門，入無為之勝路。故如來漏盡，智凝成覺，至道通機，德圓取圣。發慧炬以照迷，鏡法流以澄垢，啟瑞跡於天中，爍靈儀於像外，度群迷於慾海，引含識於涅盤，登常樂之高山，出愛河之深際，言乖四句，語絕百非。應迹娑婆，示生凈飯王宮，誕相步三界而為尊，道樹成光，普大千而流照。但以機心淺薄，好生厭怠，自期二月當至雙林。宗乃湛說圓常，且復潛輝鶴樹。闍王滅罪，婆藪除殃。
若不逢值大圣法王，誰能救接？在迹雖隱，其道無虧。弟子經遲迷荒，耽事老子，歷葉相承，染此邪法。習因善發，棄迷知返，今舍舊毉，歸憑正覺。愿使未來世中，童男出家，廣弘經教，化度含識，同共成佛。寧在正法之中長淪惡道，不樂依老子教暫得生天。涉大乘心，離二乘念。正愿諸佛證明，菩薩攝受，弟子蕭衍和南。