鈔序：至聖垂誥，鏡一心之玄極；大士弘闡，燭微言之幽致。雖忘懷於詮旨之域，而浩瀚於文義之海。蓋欲寄象繫之迹，窮無盡之趣矣！斯經文理不可得而稱也。晉譯祕典，賢首頗得其門；唐翻靈篇，後哲未窺其奧。澄觀不揆膚受，輙闡玄微。偶溢九州，遐飛四海。講者盈百，咸叩余曰：大教趣深，疏文致遠，親承旨訓，髣髴近宗。垂範千古，慮惑高悟。希垂重剖，得覩光輝。順斯雅懷，再此條理，名為隨疏演義。昔人云：人在，則易；人亡，則難。今為此釋，冀遐方、終古，皆若面會。然繁，則倦於章句；簡，則昧其源流。顧此才難，有慚折中。意夫後學，其辭不枝矣。
疏序：往、復無際，動、靜一源，含眾妙而有餘，超言思而迥出者，其唯法界歟！
鈔：將釋此疏，大分為四：一、總敘名意；二、歸命下，歸敬請加；三、將釋下，開章釋文；四、疏末一偈謙讚迴向，為順經文有四分故。若順序、正、流通判者，則合前二為序分，開章為正宗，謙讚為流通，為疏三分。
今初、總敘名意，即是疏序，亦名教迹。粗分有四，細科為十。言有四者，一、通敘法界為佛法大宗；二、剖裂下，別敘此經，以申旨趣；三、是以菩薩搜祕下，慶遇由致，激物發心；四、題稱大方廣下，略釋名題，令知綱要，亦為順經四分故。言細科為十者，順無盡故。一、標舉宗體；二、剖裂下，別歎能詮；三、故我下，教主難思；四、湛智下，說儀周普；五、雖空空下，言該本、末；六、其為下，旨趣玄微；七、若夫下，成益頓超；八、真可下，結歎弘遠；九、顧惟下，感慶逢遇；十、題稱下，略釋名題。
今初，往、復無際至其唯法界歟，文有五句，言意多含，略為四意：一、約三大釋，二、約本、末釋，三、明法界類別，四、總彰立意。
今初、約三大釋者，意明法界具三大故。初句明用，次句明體，次句明相，次句融拂，末句結屬。
今初、用大，即往、復無際是也。往者，去也，起也，動也。復者，來也，滅也，靜也。無際有二：一、約廣多無有際畔，此就事用；二、約絕於邊際，據即事同真。何法往、復？略有三義：一、雙約迷、悟說，二、唯就妄說，三、返本還源說。
今初，謂迷法界而往六趣，去也，動也；悟法界而復一心，來也，靜也。皆法界用也。迷，則妄生；悟，則妄滅。然真有二義：一、約隨緣，迷，則真隨於妄，則真滅妄生；悟，則妄滅歸真，則真生妄滅。二、約不變，迷、悟、生、滅來往紛然；真界湛若虛空，體無生、滅。此義在下體中。言無際者，迷來無始故，即無初際；悟絕始、終，即無後際。
二、唯約妄說，復有二義：一、豎論去、來，過去無始，未來無終，無初後際；二、約橫說，妄念攀緣，浩無邊際。上二皆約廣多無際。若約絕際，妄無妄源，豎無初際。既無有始，豈得有終？故絕後際。中論云：大聖之所說本際不可得生死無有始亦復無有終若無有始終中當云何有是故於此中先後共亦無。橫尋妄心，不在內、外，故亦無際。是以遠公云：本端竟何從起滅有無際一毫涉動境成此隤山勢惑相更相承觸理自生滯因緣雖無主開途非一世，即其義也。
三、約返本還源說。對其初義，初義是總；第二約妄，唯往非來。今此唯復，復本源故。斯即靜義。故周易。復卦云：復其見天地之心乎？然往必復。易。泰卦云：無往不復，天地際也。就此一義，自有往、復。故文殊師利所說不思議佛境界經中善勝天子問文殊師利言：云何名修菩薩道？文殊初說雙行之行，次云：復次天子！有往有復，名修菩薩道。云何名為有往有復？觀諸眾生心所樂欲，名之為往；隨其所應，而為說法，名之為復。自入三昧，名之為往；令諸眾生得於三昧，名之為復。自行聖道，名之為往；而能教化一切凡夫，名之為復。自得無生忍，名之為往；令諸眾生皆得此忍，名之為復。自以方便出於生死，名之為往；又令眾生而得出離，名之為復。心樂寂靜，名之為往；常在生死，教化眾生，名之為復。自勤觀察往復之行，名之為往；為諸眾生說如斯法，名之為復。修空、無相、無願解脫，名之為往；為令眾生斷於三種覺觀心故，而為說法，名之為復。堅發誓願，名之為往；隨其誓願，拯濟眾生，名之為復。發菩提心，願坐道場，名之為往；具修菩薩所行之行，名之為復。是名菩薩往復之道。釋曰：上來十對，皆上句自利為往，往涅槃故；下句利他為復，復於生死，化眾生故。雖有往、復，總為返本還源，復本心矣。此中無際亦有二義：一、菩薩行海，廣無際也；二、一一稱真，深無際也。然上三義，皆法界用矣。
二、動、靜一源者，法界體也。對上三義，約迷、悟者，動即往也，靜即復也；動靜、迷悟雖有二門，所迷真性一源莫二，莫二之源即是體也。二、對唯妄者，動即往、復，有去、來故；靜即體虛，相待寂故。不釋動以求靜，必求靜於諸動；必求靜於諸動，故雖動而常靜。則動、靜名殊，其源莫二，莫二之源即一體也。三、對返本還源說，自利，靜也；利他，動也。二利相導，化而無化，則不失一源，為法界體也。若對上二種無際者，廣多無際，動也；際即無際，靜也。動、靜無礙，為一源也，際與無際當體寂也。
三、含眾妙而有餘者，法界相大也。謂杳冥之內，眾妙存焉。清淨法界，杳杳冥冥，以為能含；恆沙性德，微妙相大，以為所含。相依乎性，性無不包，故稱為含。性體無外，相德有名。有名之數不能徧無外之體，故云有餘。則恢恢焉，猶有餘地矣。故阿僧祇品云：於一微細毛孔中不可說剎次第入毛孔能受彼諸剎諸剎不能徧毛孔，即斯義也。以毛約稱性，剎約不壞相，是故廣相不能徧小性也。然此相大略有二義：一、約不空，具恆沙性德故，此是同教意；二、約事事無礙，十玄之相本自具足，即是別教之意也。然眾妙兩字，亦老子意。彼道經云：道可道，非常道；名可名，非常名。無名，天地之始；有名，萬物之母。常無，欲以觀其妙；常有，欲以觀其徼。此兩者同出而異名，同謂之玄。玄之又玄，眾妙之門。釋曰：然彼意以虛無自然以為玄妙，復拂其迹，故云又玄。此則無欲於無欲，萬物由之生，故云眾妙之門。今借其言，而不取其義。意以一真法界為玄妙體，即體之相為眾妙矣。
四、超言思而迥出者，融、拂上三也。融，則三、一互收；拂，則三、一雙寂。云何超耶？謂理圓言偏，言生理喪；法無相想，思則亂生。並皆超之，故云迥出。故肇公云：口欲談而辭喪，心將緣而慮亡。則迥出於言象之表矣。何者？欲言相、用，即同體寂；欲謂體寂，相、用紛然。即一而三，相不同；即三而一，體無二。三、一無礙，互奪雙亡；存、泯莫羈，豈言象之能至？故云迥出。又借斯亡絕以遣言思，非有無言可為棲託。故下經云：雖復不依言語道亦復不著無言說。況言相本寂，亡絕亦亡。斯則言與亡言相待亦寂，故假迥出之稱，以拂言與亡言之迹矣。
五、其唯法界歟者，結法所屬，屬法界也。謂具上諸德，獨在於法界矣。
第二、約本、末釋者，此上五句：初句從本起末，即不動真際，建立諸法；次句攝末歸本，即不壞假名，而說實相；第三句本、末無礙，則性、相歷然；第四句本、末雙寂，則言思無寄；末句結屬，通四義焉。
第三、明法界類別者，略有三意：一者、約三法界。初句事法界，次句理法界，第三句無障礙法界，第四句融拂上三，第五句結屬上三法界也。二者、約四法界。往、復無際，事也。動、靜一源，具三義也：動即是事，靜即是理，動、靜一源，即事理無礙法界也。含眾妙而有餘，事事無礙法界也。超言思而迥出，融拂四法界。其唯法界歟，亦結屬四法界也。三者、約五法界。往、復與動，皆有為也；靜即無為。一源有二：若互奪雙亡為一源，則非有為非無為法界；若互融雙照為一源，則亦有為亦無為法界。含眾妙而有餘，即無障礙法界。超言思而迥出，總融五法界。其唯法界歟，結屬五法界。
第四、總彰立意者，所以最初敘法界者。應有問言：諸家章疏，多先敘如來為物應生，先小後大，或無象現象，無言示言。今何最初便敘法界？故今答云：以是此經之所宗故，又是諸經之通體故，又是諸法之通依故，一切眾生迷悟本故，一切諸佛所證窮故，諸菩薩行自此生故，初成頓說故，不同餘經有漸次故。然最後一意正答初問，而前諸意共成後意耳。
疏序：剖裂玄微，昭廓心、境，窮理盡性，徹果該因，汪洋沖融，廣大悉備者，其唯大方廣佛華嚴經焉！
鈔：第二、剖裂玄微，昭廓心、境下，別歎能詮。意明此經詮於法界，故難思議。文有七句，於中分四：初、二句總明能詮，次、二句別顯深、廣，三、有二句結歎深、廣，後、一句結法所屬。今初，言玄微者，即指前法界多義也。謂幽玄微妙之旨，剖判分裂在乎此經；謂於無障礙法界，剖為心、境二門。故下句云昭廓心、境。
云何剖裂？謂一真法界本無內、外，不屬一、多。佛自證窮，知物等有，欲令物悟，義分心、境：境為所證，心為能證。故下引裕公云：心，則諸佛證之以為法身；境，則諸佛證之以為淨土。則二皆所證，智為能證。所證之境即大方廣，能證之心即佛華嚴也。文中廣說，故云剖裂。
言昭廓心、境者，心、境即上所開，昭廓即是此經。昭者，明也，照也；廓者，空也，張小使大也。云何明心、境耶？謂此經中昭明顯著若凡、若聖、若因、若果能觀之心、所觀之境，無不畢備故。如出現品說佛境界即佛境也，說如來心即佛心也。諸位心、境，例此，可知。
云何照心、境耶？謂此經中教人觀察若心若境。如云：欲知諸佛心當觀佛智慧佛智無依處如空無所依，此令觀佛心也。又云：若有欲知佛境界當淨其意如虛空，此教觀佛境也。菩薩、凡夫所有心、境，觀照例知。
云何空廓心、境耶？如云：法性本空寂無取亦無見性空即是佛不可得思量，即空心、境也。無取即無境，無見即無心。又云：若有欲知佛境界當淨其意如虛空遠離妄想及諸取令心所向皆無礙，亦空心、境也。又云：若有欲得如來智應離一切妄分別有無通達皆平等疾作人天大導師，亦空心、境義也。
云何張小使大？謂若張於心，則無心外之境；張境，則無境外之心。以隨舉其一，攝法無遺，即無涯故。故下經云：無有智外如為智所入，亦無如外智能證於如。上句張心，下句張境也。真心、真境本自無涯，即妄同真，則張小使大矣。經云：如來深境界其量等虛空，佛境大也。又云：佛智廣大同虛空，真心大也。知妄本自真，見佛，則清淨。如心佛亦爾如佛眾生然，心、佛與眾生是三無差別，皆張妄心，即無涯也。因、果萬法，心、境普收，隨一一事，皆可張廓。
疏窮理盡性，徹果該因者，二、有二句別顯深、廣也。理謂理趣、道理，廣也；性謂法性、心性，深也。若窮其理趣，則盡其體性。今此經中意趣、體性，皆窮究也。此借周易。說卦之言。彼云：窮理盡性以至於命。昔者聖人之作易也，將以順性命之理。注云：命者，生之極。窮理，則盡其極也。即以極字解性。性者，極也。若窮其理數，盡其性能，則順於天命。故次云以順性命之理。今借語用之，取意則別。
言徹果該因者，兼於深、廣。徹究五周之果，該羅六位之因，則廣也。故廣說地位、因果，莫踰此經。若云因該果海、果徹因源，二互交徹，則顯深也。初發心時便成正覺，因該果也；雖得佛道，不捨因門，果徹因也。上約廣義。徹果屬果，該因屬因，即明能詮之教該徹彼因、果也。今約深釋。徹果屬因，以因徹彼果故；該因屬果，以果徹彼因故。即因、果自相該徹，唯屬所詮，而其能詮具明斯義。然因該果海、果徹因源，是古人之言。今欲具含深、廣之義，云徹果該因耳。
疏汪洋沖融，廣大悉備者，三、有二句結歎深、廣也。上句明深、廣之相，下句出深、廣之由。汪汪，深貌也；洋洋，廣貌也；沖，亦深也，亦云中也，亦曰沖和。故老子云：道沖而用之，或似不盈。融者，融通，兼深、廣也。故肇公云：汪哉，洋哉，何莫由之哉！八師經中梵志闍旬云：吾聞佛道，厥義弘深，汪洋無涯，無不成就，靡不度生等，即深、廣義也。亦如沖和之氣生成萬物，而不盈滿；融通萬法，令無障礙。
言廣大悉備者，即出深、廣之由，以無不備故。此言亦出周易。繫辭。彼云：易之為書也，廣大悉備：有天道焉，有人道焉，有地道焉。兼三才而兩之，故六。六者，非他也，三才之道也。今若取意就經，亦可喻三世間：天道，智正覺也；人道，有情也；地道，器世間也。此經廣說三世間故。亦可天道，深理也；地道，事相也；人道，諸佛、菩薩、修行者也。此強配之，本意但取包含而已。謂此根本法輪之內，何法而不具？未有一事、一理而不極，一因、一果而不備。五周因果，則五十二位之昭彰；九會玄文，則難思教海而可覩。說真、妄，則凡、聖昭昭而交徹；語法界，則事、理歷歷而相收。法華佛知見一偈，開示而無遺；大涅槃一章，必盡其體用；六百卷般若，不出於三天偈文；一大藏經文，並攝於七字之內。是謂罄諸佛之智海，竭性、相之洪源。故云廣大悉備矣。
疏其唯大方廣佛華嚴經焉者，四、結法所屬也。上之勝事，唯我華嚴。
疏序：故我世尊十身初滿，正覺始成，乘願、行以彌綸，混虛空為體性，富有萬德，蕩無纖塵。
鈔：第三、故我世尊下，教主難思，文有六句，義分為四：初、二句標果滿，二、一句語因深，三、一句明體玄，四、二句彰德備。初云故我世尊十身初滿者，總標十身，該下兩段，正明難思，以是十身無礙佛說，非三身故。而言故我者，由上能、所詮深、廣玄妙為諸教本，故我世尊始成正覺，頓說此經。言十身者，次下當列。言初滿者，成正覺時，身方滿故。故經云：爾時世尊處於此座，於一切法成最正覺，智入三世，悉皆平等。其身充滿一切世間，其音普順十方國土等，是初滿也。正覺始成者，別語菩提之身，以是總故。始覺同本覺。無復始、本之異，故曰始成。下當廣釋。
疏乘願、行以彌綸者，二、有一句語因深也。乘因有二：一、乘願因。經云：毗盧遮那佛願力周法界。二、乘行因。主山神偈云：往修勝行無有邊等。乘昔願因，彌綸果用，即是願身。言彌綸者，周徧包羅之義，亦出周易。易。繫辭云：易與天地準，故能彌綸天地之道。釋曰：聖人既準天地而作易，易中所說與天地理同，故能彌綸天地之道。以況如來本起願、行，意欲周徧利物。今得如其願、行之力，故周徧法界，是曰彌綸。
疏混虛空為體性者，三、有一句明體玄也。然有二義：一、約世尊身上自具十身，即法身也，以法性身為法身故。故下經云：性空即是佛不可得思量。又云：佛以法為身清淨如虛空。二者、約外虛空，以融三世間而為佛身，則外虛空是虛空身故。故云混虛空為體性，混融無礙故。
疏富有萬德，蕩無纖塵者，四、有二句彰德備也。上句德無不備，下句障無不寂。萬者，總相之大數也。實具無盡之德，故下經云：剎塵心念可數知大海中水可飲盡虛空可量風可繫無能盡說佛功德。無盡之德總名萬德。塵沙無明種、現、習氣，總皆斷盡，故云蕩無纖塵。總即二障。二障有三：一、現行，二、種子，三、習氣。習氣微細，況之纖塵。細中之細尚無，況餘粗中之細等！若總配三德，萬德含於智、恩，下句即是斷德。又混虛空為體即法身德，萬德即般若德，無塵即解脫德。萬德之句為總，上下諸句，皆是別德。上之二句，並福德身。十身之中已具四矣。餘之六身在後段中。
疏序：湛智海之澄波，虛含萬象；皎性空之滿月，頓落百川；不起樹王，羅七處於法界；無違後際，暢九會於初成；盡宏廓之幽宗，被難思之海會；圓音落落，該十剎而頓周；主、伴重重，極十方而齊唱。
鈔：第四、湛智海之澄波，虛含萬象下，說儀周普，文有七對，即為七義：一、明所依定，二、明能說身，三、說經處，四、說經時，五、所被眾，六、說經本，七、別示說儀。
今初，說經所依三昧者，如說法華，依無量義處三昧；說般若經，依等持王三昧；說涅槃經，依不動三昧。故說諸經，多依三昧。今說此經，依何三昧？即海印三昧。海印是喻，從喻受名，賢首品疏當廣說之。今略示其相，謂香海澄渟，湛然不動，四天下中色身形象，皆於其中而有印文，如印印物，亦猶澄波萬頃，晴天無雲，列宿、星月炳然齊現，無來無去，非有非無，不一不異。如來智海，識浪不生，澄渟清淨，至明至靜；無心頓現一切眾生心念、根欲，心念、根欲並在智中，如海含象。故下經云：如海普現眾生身以此說名為大海菩提普印諸心行是故正覺名無量。非唯智現物心，亦依此智頓現萬象，普應諸類。賢首品云：或現童男童女形天龍及以阿修羅乃至摩睺羅伽等隨其所樂悉令見眾生形相各不同行業音聲亦無量如是一切皆能現海印三昧威神力。然此文中言含法、喻：智即是法，海即是喻。識浪既停，云湛智海；無心頓現，故曰虛含；能應、所應，皆為萬象。
疏皎性空之滿月，頓落百川者，第二對、明能應之身。此之兩句，唯性字是法，餘皆是喻。以性該之，皆含法、喻。謂若秋空朗月，皎淨無瑕；萬器百川，不分而徧。性空即所依法體，滿月即實報智圓，百川即喻物機，影落便為變化。故佛之智月全依性空，惑盡德圓，無心頓應。故出現品云：譬如淨月在虛空能蔽眾星示盈缺一切水中皆現影諸有觀瞻悉對前如來身月亦復然能蔽餘乘示修短普現天人淨心水一切皆謂對其前。智幢菩薩偈云：譬如淨滿月普現一切水影象雖無量本月未曾二如來無礙智成就等正覺普現一切剎佛體亦無二。此則水亦喻剎。若準離世間品，亦喻菩薩。偈云：譬如淨日月皎鏡在虛空影現於眾水不為水所雜菩薩淨法輪當知亦如是現世間心水不為世所雜，則亦以月喻所說法。上皆空、月不同。若以相歸性，則空亦名佛。故一切慧菩薩云：法性本空寂無取亦無見性空即是佛不可得思量，則空色照水，影落晴天，天猶空也。
疏不起樹王，羅七處於法界者，第三、明說經之處，意取七處故。言樹王者，即菩提樹，謂畢鉢羅樹。此樹高聳，獨出眾樹，故稱為王。言不起者，謂不起菩提樹，而升忉利天等。故下經云：爾時世尊不離一切菩提樹下，而上升須彌，向帝釋殿。法慧菩薩偈云：佛子汝應觀如來自在力一切閻浮提皆言佛在中我等今見佛住於須彌頂十方悉亦然如來自在力。三天皆有不起而升之言，故彼成四句：一、不起一切菩提樹，而升一天，如前經文；二、不起一處，而升一切處；三、不起一處，而升一處；四、不起一切處，而升一切處。二、四兩句取其結例之文，謂十方悉亦然。取前一切閻浮提，對一切忉利亦然，則是第四句；但取一閻浮，對一切忉利，是第二句。其第三句易故，文無，義必合有。是則不起法界菩提樹，徧升法界七處。
今言羅七處於法界者，略有二意：一、令徧法界中皆有七處，二、令一一處皆徧法界。且初義者，若約自狹之寬說徧，應如下說處中，十重之內徧於中八，以初一是能徧七處，十是例餘佛故。然下十重是約佛徧於處。今明處徧於處，自有二義耳。所依之處既徧法界，能依之身居然徧也。今直就徧法界言，略有五重：一、徧法界同類剎中皆有七處，二、徧法界異類剎中有七處，三、徧法界微塵中剎亦有七處，四、徧法界虛空容塵之處亦有七處，五、徧法界帝網剎中亦有七處。
二、令一一處徧者，如菩提場徧法界，則普光明中亦有菩提場，忉利天中亦有菩提場，夜摩、兜率等七處，一一皆有菩提場。如徧七處，亦徧非七處之處，如化樂、四王、色界十八等非說經處，今菩提場亦徧於彼。如菩提場處徧，其七處，一一皆徧七處，乃至法界。此亦有五：一、徧一一同類剎，二、徧異類剎，三、徧法界塵，四、徧虛空容塵之處，五、徧法界帝網剎。更細而論，非但一一處徧，隨一一塵，皆徧法界五重之處，是則一處中有一切處。上二重釋徧，皆徧五類。五類之中，前三約事法界；次一通事、理，理空、事空故；後一事事無礙法界。由事即理，事理無礙故；以理融事，徧於重重。皆是如來說經之處。
疏無違後際，暢九會於初成者，四、明說經時，即始成正覺時。然有兩說，各是一師之義，以無違兩字會通。謂菩提流支則以前五會是初成即說，以經初云始成正覺故，三天皆云不起而升故；第六會已下是第二七日後說，以別行十地經初云婆伽婆成道未久第二七日故。例此，則第九一會在後時說，以有身子、祇樹等故。賢首則以初成頓說九會之文。今會取賢首。既旨歸云常恆之說，前後際而無涯，則在後時無過，故云無違後際，後際即通第九會。在後時說，故不妨後際；而宣暢九會，在於初成。上來分於三時，約所表故；初成頓演，約圓融故。又分三時者，以法就機故；能頓說者，約佛德能，能頓演故。以初、後相即故，故云無違後際，不妨初成頓彰九會。經云：一念即無量劫，無量劫即一念。故晉經。十住品云：過去無量劫安置未來今未來無量劫迴置過去世非長亦非短解脫人所行。多劫不乖剎那，初成豈妨後際？上之二段，廣如教緣中辨。
疏盡宏廓之幽宗，被難思之海會者，五、明所被眾也。然上句略明經義，以為能被，義在旨趣之中。今為成所被，故略舉能耳。宏者，大也；廓者，空也；幽者，深也。下句所被。云被難思之海會者，以深、廣故。謂普賢等眾，德深齊佛，數廣剎塵，故稱為海。深超情表，是不可思；數廣難量，亦不可思。即深而廣，不可作深思；即廣而深，不可為廣思。真應、權實，類例多端，又不可思；該徹果海，尤不可思。故初會云：有十佛剎微塵數菩薩所共圍繞。略列四十二眾，皆以剎塵無量而為其量。況口光所召一一菩薩，各領世界海微塵數菩薩以為眷屬，來至此會。毛光重現，周入剎塵；依、正作用，該攝三際。諸大菩薩尚不能思，豈況凡情測其涯際！故云難思之海會。
疏圓音落落，該十剎而頓周者，六、明說經本也。本即圓音。落落者，疏遠聲也。十剎者，謂樹形等異類之剎。經列二十，結有十佛剎塵。舉十以彰無盡故，故云十剎。圓音之義，下當廣說。略而言之，一音之中具一切音，名曰圓音。一切音聲即是一音，亦名一音；一、多無礙，總曰圓音。經云：佛演一妙音周聞十方剎眾音悉具足法雨皆充徧一切言辭海一切隨類音一切佛剎中轉於淨法輪，皆圓音義也。十剎齊聞，無有前、後，故名為頓；法界十剎，無所不聞，故名曰周。
疏主、伴重重，極十方而齊唱者，七、別示說儀也。謂是通方之說，舉一為主，十方為伴。諸佛、菩薩皆有主、伴，遞互相望，盡於十方，隨一為主，十方為伴。鄰次相壓，故曰重重。然相猶難明，今復略示。言諸佛、菩薩皆有主、伴者，略有三句：一、果主果伴，謂遮那為主，十方佛為伴；十方佛為主，遮那為伴。二、因主因伴，謂此方法慧菩薩為主，十方法慧菩薩為伴；十方菩薩為主，此方菩薩為伴。三、果主因伴，謂如來為主，普賢等為伴此一亦名輔翼，亦得稱伴；彼佛為主，此方菩薩為伴。如法慧說法，十方佛證，但名證法諸佛，不名因主果伴。設爾為伴，自望本佛，而為主故。
言鄰次相壓，故曰重重者，略有二義：
一、此、彼互望，如遮那為主，十方諸佛為伴。此界之東，阿閦如來為主，此土遮那與十方諸佛為伴；次東第二佛為主，遮那與東第一佛及十方佛為伴，則隨一佛有法界諸佛重數。如十人為主、伴，遞互相望，便為十重主、伴。如佛佛既爾，佛主、菩薩伴亦然。因主既爾，因伴亦然。此一義中自有三義。
二者、如遮那一佛為主，十方菩薩為伴，主佛既徧，伴亦隨徧。謂遮那處普光堂，東方十佛剎塵數界外有金色世界文殊而來為伴，十方菩薩皆去十剎而來。若此主佛向東一界坐蓮華座，金色文殊來，亦不相近，還去十佛剎塵數外。如長空明月，列宿圍繞；萬器百川，星月炳現。月如主佛，列宿如伴，一一水中，遠近皆現。義當金色近東一界，其西蓮華色世界財首菩薩亦移近東一界；餘之八方，皆移近東一界。如是主佛至東十佛剎塵數界外，坐蓮華藏師子之座，正當本金色界處。由主佛至彼，其金色界近東亦十佛剎塵數界外，其西方蓮華色世界則正當娑婆之處。如是主佛極於東方，金色等伴剎亦極東方，終不見文殊從西向東來近主佛，亦不見文殊從佛前過向西近佛。如是主佛極於西方，亦不見有西方菩薩從東過西來近主佛。十方皆爾。如人以十錢布地，錢心為主，錢緣為伴。第一錢當中，以第二錢壓第一錢上，近東一緣之地，則開元通寶等，皆亦近東一緣之地。如是錢錢重重相壓，皆漸近東。如近東既爾，更十錢近西亦然。說一十信，則已重重周於十方。如是第三會說十住時，亦如說信，重重徧於十方。行、向、地等皆然，則九會為九重重。如第一會重重徧法界，第二會重重還在第一會重重之上，則九會自為九箇重重，若四十八會為四十八重重，若無盡會有無盡重重。此一佛為主，餘菩薩為伴，重重如是；十方佛為主，十方菩薩為伴，重重亦然。如是諸佛重重復互相徧，故云主、伴重重，極十方而齊唱。餘義，至教起因緣中辨。
然上七對有其六身：初、所依海印三昧即是智身，湛智海故；二、說法之身為化身，謂如水分千月故；三、說經處是意生身，隨意徧於法界處故；四、說經時即力持身，持令永久故；五、被難思海會即威勢身，菩薩眾中威光赫弈故；六、圓音，七、主、伴，皆相好莊嚴身，圓音即一相，主、伴即坐蓮華藏師子之座，具相好故。此段有六。前教主難思已有四身，則十身具矣。意云：十身初滿即說此經。然疏本意正示說儀等異，含具十身。故有三兩身名，不全昭著。
疏序：雖空空絕迹，而義天之星象燦然；湛湛亡言，而教海之波瀾浩瀚；若乃千門潛注，與眾典為洪源；萬德交歸，攝群經為眷屬。
鈔：第五、雖空空絕迹，而義天之星象燦然下，言該本、末也。文有兩重本、末：一、理、事相望，而論本、末，二、諸教相望，而論本、末。今初也。亦是遮於伏難。恐有難言：夫大象無形，大音無聲，希微絕朕，乃是難思之境，豈有形言者哉！則心絕動搖，言忘戲論，自入真趣。何用廣陳言相，翻欲擾人？故今釋云：非言，何以知乎無言？非相，何以顯乎無相？十忍品云：了法不在言善入無言際而能示言說如響徧世間。斯則以言顯無言也。又云：佛以法為身清淨如虛空所現眾色形令入此法中。斯即以相顯無相也。又云：色身非是佛音聲亦復然亦不離色聲見佛神通力。具上二也。法華亦云：諸法寂滅相不可以言宣以方便力故為五比丘說。斯亦以言顯無言也。金剛經云：若見諸相非相，則見如來。此亦以相顯無相也。淨名云：夫說法者，無說無示。又云：夫說法者，當如法說。又云：無離文字說解脫也。又云：雖知諸法不生不滅，而以相好莊嚴其身。雖知諸佛國及與眾生空，而常修淨土，教化於群生等。皆是言與無言、相與無相不相離也。十住品云：欲以寂靜一妙音普應十方隨類演如是皆令淨明了菩薩以此初發心一切眾生語言法一言演說無不盡悉欲了知其自性菩薩以此初發心世間言音靡不作悉令其解證寂滅欲得如是妙舌根菩薩以此初發心。皆即言、無言，其文非一。
今疏文中但略明其無礙之義。文有二對：初對無相不礙相，後對無言不礙言。今初對也。雖空空絕迹者，法性本空，空無諸相。緣生之法，無性故空，復有何相？借空遣有，有去空亡，故曰空空。淨名云：唯有空病，空病亦空。中論云：諸佛說空法為離於有見若復見有空諸佛所不化，故知非有非無也。非有即空，非無即空空也。經云：無中無有二無二亦復無三界一切空是則諸佛見。此即空空也。次云：凡夫無覺解佛令住正法諸法無所住悟此見自身，則空亦無所住矣。又上無中無有二，空也；無二亦復無，空空也；三界一切空，成真空也。又迴向品云：法性本無二，無二亦復無，皆空空也。言絕迹者，空、有斯絕，心行處滅；行處滅故，迹不可尋。謂若有有可有，則有無可無；今無有可有，亦無無可無。以無遣有，無即是迹；以空空遣空，空空亦迹；以有遣故，遣之又遣之，以至於無遣。若以無遣遣遣，無遣亦是迹，有所得故，如鳥履沙；若無所得，當句即絕。故出現品云：了知諸法性寂滅如鳥飛空無有迹。故云空空絕迹。以空空不礙於相，故致雖言。雖字生下義天之星象燦然也。謂依於晴空，不礙星象燦爛。晴空即是義天。依第一義天，不礙法門星象，又以不礙星象，方知是空。不礙法門為真第一義空矣。上即以空為本，法門為末也。
疏湛湛亡言，而教海之波瀾浩瀚者，二、約無言不礙言也。則以無言為本，言即為末。湛湛者，海水澄凝之相。意明動依於靜，無言不礙於言。故下經云：雖復不依言語道亦復不著無言說。若礙於言，則身子被訶；不礙於言，則文殊攸讚。況文字性離，即言亡言。故雖無言，而教海之中波瀾浩瀚大波曰瀾。是以佛證離言，流八音於聽表；法本非說，演大藏於龍宮。故知至趣非遠，心行得之，則甚深；言象非近，虛懷體之，而目擊。言絕之理而非絕，繁興玄籍而非興。故即言亡言也。融常心言，無所遣矣。
疏若乃千門潛注，與眾典為洪源下，第二、諸教相對，而論本、末，即以華嚴為根本法輪。文有二對：上對為開漸之本，謂千門異義潛注眾經，如海潛流四天下地。有穿鑿者，無不得水，則知眾流依海水。故海為眾水之源，華嚴為諸教之本源矣。下對為攝末之本，則萬德交歸。若百川歸海，海能普收，即為本故。昔人云：九流於是乎交歸，眾聖於是乎冥會。彼約會歸涅槃，此約會歸法界。故論云：無不從此法界流，無不還歸此法界故。故法華云：於一佛乘分別說三。一乘即三乘之本。一佛乘者，即華嚴也。會三歸一，即攝末歸本。故第五經云：始見我身，聞我所說，即皆信受，入如來慧，即指華嚴為根本也。除先修習學小乘者，即所流也；我今亦令得聞是經，入於佛慧，即攝末歸本也。是經即是法華。法華攝於餘經，歸華嚴矣。是則法華亦指華嚴為根本矣。其義分明，餘如下說。
疏序：其為旨也，冥真體於萬化之域，顯德相於重玄之門，用繁興以恆如，智周鑒而常靜。
鈔：第六、其為旨也下，旨趣玄微。此句標舉；疏後冥真體下，正顯旨趣。於中有二：先明理事無礙，後顯事事無礙。雖此經中廣說於事及說於理，而皆無礙，故以無障礙法界而為旨趣。此門即義分齊中意。就初理事無礙中，亦二：先示三大，後融真、妄。
前中問曰：初往、復無際等已明三大，今何重說？答：略有三義，與前不同：一、前直就法界宗上約義以明三大，今約能詮經中具說三大，故不同也。二、前辨三大之相，今明三大所在。謂體在何處？所謂萬化等。三者、前明三大融拂，為成己宗；此明三大互在，為遮異釋，意辨不相捨離為無礙義。如昔人云：其為體也，則不生不滅，無去無來；以不滅為無生，以不生為無滅等。其為相也，則同、異類之殊體，則微細容持；同、異類之別質，則展轉重現。微細之理難見，況之以芥瓶；重現之相易觀，喻之以帝網等。其為用也，則不分而徧，不去而臻。一、多、大、小而互為，延、促、靜、亂而相在等，斯則別顯三大之相。今但明其不離，則是深玄，名理事無礙。
初句明體。體在萬化之中，非事外也。故云冥真體於萬化之域。冥為冥契，亦是冥寂。萬化乃事法之總名。欲識真體所在，祗在萬化之中。故曉公起信疏序云：原夫大乘之為體也，翛然空寂，湛爾沖玄。玄之又玄，豈出萬象之表？寂之又寂，猶在百家之談。非象表也，五目不能覩其容；在言裏也，四辯莫能談其狀。釋曰：此明真體與一切法非一非異。今疏但云無礙，則與諸法非一、異矣。故肇公云：道遠乎哉？觸事而真。亦體即萬化矣。
疏顯德相於重玄之門者，明相。相不礙體也，重玄即是理體，明德相祗在體上。若離體有相，相非玄妙。勝德之相名為德相。言重玄者，亦即空空。語借老子。老子云：玄之又玄，眾妙之門。彼以有名、無名，同謂之玄。河上公云：玄者，天也。天中復有天。莊子云：天即自然，則自然亦自然也。御注云：玄，深妙也。猶恐執玄為滯，不至兼忘，故寄又玄以遣玄耳。明無欲於無欲，依此而生萬物，故云眾妙之門。今以空空之中無德不備耳。
疏用繁興以恆如者，明用。用不離於體、相，故繁多興起，而常即如。上體、相、用三不相捨離，皆是所證、所觀。
疏智周鑒而常靜者，即能證、能觀。若當句明，即止、觀無礙：周鑒，觀也，理事徧觀；常靜，止也，惑相皆寂。亦權、實無礙：周鑒，權也；常靜，實也。若對上三句，即為境、智無礙。由所觀境既體、用無礙，故能觀智亦寂、照雙流。若別對三大，則各具體、用，皆有止、觀。如體上冥真體，體也，止也；萬化之域，用也，觀也。顯德相，觀也；重玄門，止也。用繁興，觀也；以恆如，止也。若作三觀釋者，以智鑒體，空觀也；鑒用，假觀也；鑒相，中觀也。三諦齊觀，故云周鑒。對此三觀，常靜之止亦有其三：一、體真，故靜；二、方便隨緣無取，故靜；三、離二邊分別，故靜。三止、三觀融為一心，契同三諦無礙之理，則心、境融即而常歷然。
疏序：真、妄交徹，即凡心而見佛心；事、理雙修，依本智而求佛智。
鈔：疏真、妄交徹，即凡心而見佛心下，融真、妄也。文有二對：初對正明雙融，後對不礙雙現。今初，真謂理也，佛也；妄謂惑也，生也。亦生死、涅槃。言交徹者，謂真該妄末，妄徹真源，故云交徹。如波與濕：無有不濕之波，無有離波之濕。若論交徹，亦合言即聖心而見凡心，如濕中見波。故如來不斷性惡，又佛心中有眾生等。若依此義，合云真、妄交徹，凡、聖互收。今不爾者，若約理融，實即真、妄互有；今約有不壞相，但明凡即同聖，以即真故，而聖不同凡，無煩惱故。如波即濕，而濕未必即波，有靜水故。故靜水說波，有動之性，無動之事；如波中說濕，動、濕俱有。又說凡即是佛，於凡有益；佛即是凡，令人妄解。是故但云即凡心而見佛心耳。然其真、妄所以交徹者，真、妄二法，同一心故；妄攬真成，無別妄故；真隨妄顯，無別真故；真、妄名異，無二體故；真外有妄，理不徧故；妄外有真，事無依故。然或說妄空真有，或說妄有真空、俱空俱有、雙非雙是。雖有多端，並皆交徹。此義云何？且說何法為真？何法為妄？真、妄自有二義：一、約三性說，圓成是真，徧計為妄，依他起性通真通妄；淨分同真，染分為妄。二、約二諦說，真諦為真，俗諦為妄。二諦多門，下當廣說。
今且約理、事二門。理為真諦，為真；事為俗諦，為妄。設淨分之事，妄未盡故。問：真、妄二法，孰空？孰有？如唯識論約徧計為妄，則妄空真有；若染分為妄，則真、妄俱有。若涅槃說：空者，所謂生死；不空者，謂大涅槃。則依他染分為空，淨分圓成皆有。若依三論，以世諦故有，真諦故空。若以妄為俗諦，以真為真諦，則妄有真空；若約隨俗說二諦，則真、妄俱空；若約真、妄通二諦，則真、妄俱通空、有；若約觸物皆中，則真、妄俱非空、有。問：真、妄交徹，行相如何？言並皆交徹者，約宗以明。唯識等宗不得交徹。今就華嚴，則前諸義皆得交徹，以具前即一心等義故。如約徧計為妄者，情有即是理無，妄徹真也；理無即是情有，真徹妄也。若染分依他為妄者，緣生無性，妄徹真也；無性緣成，真徹妄也。若約生死、涅槃說者，生死即涅槃，妄徹真也；涅槃即生死，真徹妄也。故中論云：生死之實際即是涅槃際涅槃之實際即是生死際如是二際者無毫釐差別，即交徹也。此經云：有諍說生死無諍說涅槃生死及涅槃二俱不可得，亦俱空、俱有交徹義也。
若依二諦，以妄為俗諦，以真為真諦。言交徹者，即俗而真，即真而俗故。故影公云：然統其要歸，則會通二諦，以真諦故無有，以俗諦故無無。真故無有，則雖無而有；俗故無無，則雖有而無。雖有而無，則不累於有；雖無而有，則不滯於無。乃至云：寂此諸邊，故名中道。即真、妄交徹也。真故無有，則雖無而有，則真徹妄也；俗故無無，則雖有而無，則妄徹真也。餘可思準。若約隨俗說，真、妄本虛，居然交徹；真、妄皆真，則本、末一味，居然交徹。若觸物皆中，居然交徹。
次明交徹所以。問：真、妄相乖，其猶水、火，何得交徹？答：此有多義：一、真、妄二法同一心故，以一貫之，故得交徹。故起信云：依一心法，有二種門：一、心真如門，二、心生滅門。然此二門皆各總攝一切法盡，以此二門不相離故。故云不離一心，故得交徹。二、妄攬真成，無別妄故，亦是起信、勝鬘等意。真如隨緣，成一切法，故真徹妄也。言真隨妄顯，無別真故者，妄徹真也。若無有妄，對何說真？如無緣生，則無無性故。三、真、妄名異，體無二故者，如向所引有諍說生死無諍說涅槃等。俱不可得，則體無二也。故下經云：若逐假名字取著此二法顛倒非實義不能見正覺。明以無二為實也，豈非交徹？四、真外有妄，理不徧故，下反成二義，此句真徹妄也。五、妄外有真，事無依故者，即妄徹真也。此亦法性宗義。一切法皆如，豈妄外有真？真如徧一切，豈真外有妄？是知真、妄常交徹，亦不壞真、妄之相。則該妄之真，真非真而湛寂；徹真之妄，妄非妄而雲興。
疏事、理雙修，依本智而求佛智者，二、不礙兩存。上來交徹不礙之義，恐人誤執，謂泯二相，故舉此言。亦由惑者執禪，則依本智性無作無修，鏡本自明，不拂不瑩。執法之者，須起事行，當求如來，依他勝緣以成己德，並為偏執，故此辨雙行。依本智者，約理而說，無漏智性本具足故。而求佛智者，約事而論，無所求中，吾故求之。心鏡本淨，久翳塵勞故；恆沙性德，並埋塵沙煩惱中故；以順法性無慳貪等，修檀施等故；諸佛已證，我未證故。又理不礙事，不妨求故；事不礙理，求即無求故。若此之修，名為無修，無修之修，修即無修，為真修矣。
疏序：理隨事變，則一多緣起之無邊；事得理融，則千差涉入而無礙。
鈔：疏理隨事變，則一多緣起之無邊下，第二、明事事無礙法界，為經旨趣，義分齊中當廣分別。今但略明，亦分為二：初一對明無礙所由，所以事事不同而得無礙者，以理融事故。於中初句明依理成事，故一與多互為緣起。此猶是事理無礙，躡前起後，故舉之耳。由事理無礙，方得事事無礙。若事不即理，事非理成，則互相礙。今由即理，故得無礙。下句以理融事，故云事得理融，則千差涉入而無礙。此正辨事事無礙所以。由上事攬理成，則無事非理，故以理融事。理既融通，事亦隨爾，故得千差涉入而無礙。由即事故，故有千差；為理融故，重重涉入。即當十玄所以之中理性融通門也。餘至下明。
疏序：故得十身歷然而相作，六位不亂以更收，廣大即入於無間，塵毛包納而無外；炳然齊現，猶彼芥瓶；具足同時，方之海滴；一、多無礙，等虛室之千燈；隱、顯俱成，似秋空之片月；重重交映，若帝網之垂珠；念念圓融，類夕夢之經世；法門重疊，若雲起長空；萬行芬披，比華開錦上。
鈔：疏故得十身歷然而相作下，正顯無礙之相，具十玄門，以隨文語便，故小不次。如下次第者，一、同時具足相應門，二、廣狹自在無礙門，三、一多相容不同門，四、諸法相即自在門，五、祕密隱顯俱成門，六、微細相容安立門，七、因陀羅網境界門，八、託事顯法生解門，九、十世隔法異成門，十、主伴圓明具德門。今文之次，在文可知。唯主伴一門，前說儀中文理已具，故不重出。諸藏純、雜，今古名異，今文重出，故亦有十門。
今初，即諸法相即自在門，文有兩句，上句總明三世間相即，故得十身歷然而相作。言故得者，由前事得理融之故，便得具下十種玄門。故得二字，文雖在初，義貫下十。言十身者，即第八地云：此菩薩遠離一切身想分別，住於平等。此菩薩知眾生身、國土身、業報身、聲聞身、獨覺身、菩薩身、如來身、智身、法身、虛空身。言相作者，次經云：此菩薩知諸眾生心之所樂，能以眾生身作自身，亦作國土身、業報身，乃至虛空身；又知眾生心之所樂，能以國土身作自身，亦作眾生身、業報身，乃至虛空身；又知諸眾生心之所樂，能以業報身作自身，亦作眾生身、國土身，乃至虛空身；又知眾生心之所樂，能以自身作眾生身、國土身，乃至虛空身，隨諸眾生所樂不同，則於此身現如是形等。釋曰：上之四番別顯，末後結例，即十身相作也。言歷然者，不壞相故。壞相而作，非不思議。其猶芥納須彌，須彌本相如故。故下七十七經云：是以一剎入一切剎，而不壞其相者之所住處。又云：是以一佛入一切佛，而不壞其相者之所住處等。五十六經云：所謂：以眾生身作剎身，而亦不壞於眾生身，是菩薩遊戲；以剎身作眾生身，而亦不壞於剎身，是菩薩遊戲。如是佛身與二乘身相作，菩薩行身與成正覺身相作，於涅槃示生死等，皆不壞其相，故云歷然而相作。
言六位不亂以更收者，六位即三賢、十聖、等妙二覺，則因、果皆悉相攝。如初發心便成正覺，不壞初心之相。若無初心，何名初心便成正覺？故十信攝於諸位，諸位十信歷然；十住攝於諸位，諸位十住不亂。不亂，則行布；更收，即圓融。如下說因中辨，此句亦是相入門。以下有相入，故此一句但為相即。如乳投水，廢己同他，故名相即。
疏廣大即入於無間，塵毛包納而無外者，第二、廣狹自在無礙門。上句大能入小，下句小能容大。雖有即入，意取廣狹。無間謂小，小之則無內，以無內故，無有中間。無外謂大，大之則無外。無外，即是廣大之身剎即入無內之塵毛，故名廣狹無礙。若即若入，皆得廣狹無礙。經云：金剛圍山數無量悉能安置一毛端欲知至大有小相菩薩以是初發心。至大有小相，即廣狹無礙也。又云：能以小世界作大世界，大世界作小世界等。
疏炳然齊現，猶彼芥瓶者，即第三、微細相容安立門。一能含多，即曰相容；一、多不雜，故云安立。炳者，明也。微細有三：一、所含微細，如瑠璃瓶盛多芥子，炳然齊現，不相妨礙，非前非後，此即如來不思議境界經說。然有兩本：一本云白芥子，一本即但云芥子。今依此本。謂一法稱性，含容皆盡，故一切法隨所含理現在一中，亦是緣起實德無礙自在，致使相容。非天、人所作，乃得安立。如八相中，一一相內即具八相，名為微細。二、約能含微細。三、約難知微細。
疏具足同時，方之海滴者，第四、同時具足相應門。如大海一滴即具百川之味、十種之德。故隨一法攝無盡法，及下九門以此一門為其總故。同時，則明無先後；具足，則所攝無遺。言十德者，十地經云：一、次第漸深；二、不宿死屍；三、餘水入中，皆失本名；四、普同一味；五、無量珍寶；六、深難得底；七、廣大無量；八、大身所居；九、潮不過限；十、普受大雨。涅槃經云：如人入大海浴，則為已用諸河之水。稱此而修，一行之內，德不可盡。
疏一、多無礙，等虛室之千燈者，第五、一多相容不同門。由一與多互為緣起，力用交徹，故得互相涉入，是曰相容；不壞其相，故云不同。如一室內千燈並照，燈隨盞異，一一不同；燈隨光徧，光光涉入，常別常入。經云：一中解無量無量中解一了彼互生起當成無所畏。此之燈喻亦可喻於相即，直就光看，不見別相，唯一光故。
疏隱、顯俱成，似秋空之片月者，第六、祕密隱顯俱成門。如八、九夜月，半隱半顯；正顯即隱，正隱即顯。不同晦月，隱時無顯；不同望月，顯時無隱。以一攝多，則一顯多隱；以多攝一，則多顯一隱。一毛攝法界，則餘毛法界皆隱。餘一一毛互相攝入，隱、顯亦然。然其半月非但明與暗俱，而亦明下有暗，暗下有明。如東方入正定為一半明，西方從定起為一半暗。而東方入處，即於東起，如明下有暗；西方起處，即於西入，如暗下有明。故稱祕密隱顯俱成門。
疏重重交映，若帝網之垂珠者，第七、因陀羅網境界門。如天帝殿，珠網覆上，一明珠內萬象俱現，諸珠盡然。又互相現影，影復現影，重重無盡，故千光萬色雖重重交映，而歷歷區分。亦如兩鏡互照，重重涉入，傳曜相寫，遞出無窮。
疏念念圓融，類夕夢之經世者，第八、十世隔法異成門。即離世間品：菩薩有十種說三世，謂：過去說過去，過去說現在，過去說未來，現在說過去，現在說平等，現在說未來，未來說過去，未來說現在，未來說無盡，三世說一念。前九為別，一念為總，故名十世。以三世相因，互相攝故；一念具十，以顯無盡故。一念即無量劫，無量劫即一念。普賢行品云：無量無數劫解之即一念知念亦無念如是見世間。如一夕之夢，經於數世。攝論云：處夢謂經年覺乃須臾頃故時雖無量攝在一剎那。離世間品云：如人睡夢中造作種種事雖經億千歲一夜未終盡。故莊生一夢，身為蝴蝶。注云：世有假寐而夢經百年者。然事類廣矣。
疏法門重疊，若雲起長空者，第九、託事顯法生解門。言重疊者，意顯一、多不相礙，故隨一一事有多法門，以隨一事即是無盡法界。法界無盡，故事亦無盡。如下經云：此華、蓋等，從無生法忍之所生起等。意明一切因生一果，一果即具一切因，故非是託此別有所表也。
疏萬行芬披，比華開錦上者，第十、諸藏純雜具德門。至相十玄中有此名也。然有二意，故賢首改為廣狹自在無礙門。一者、若以契理為純，萬行為雜，即是事理無礙，非事事無礙。設如菩薩大悲為純，盡未來際唯見行悲，餘行如虛空；若約雜門，即萬行俱修者。此二門異，亦不成事事無礙。二者、如一施門，一切萬法皆悉名施，所以名純；而此施門即具諸度之行，故名為雜。如是純之與雜不相障礙，故名具德，則事事無礙義成。而復一中具諸度，諸度存，即名相入門；若諸度泯，復似相即門。故不存之，改為廣狹。今以至相但約行為小異。此段略無主伴，故復出之，以成十義耳。言比華開錦上者，意取五彩之線，華色雖異，一一之線，皆悉通過。通喻於純，異喻於雜。故常通常異，名為無礙。不同繡畫，但異不通。上之十玄，略陳大格，廣如向下義分齊中。
疏序：若夫高不可仰，則積行菩薩曝鰓鱗於龍門；深不可窺，則上德聲聞杜視聽於嘉會。
鈔：疏若夫高不可仰，則積行菩薩曝鰓鱗於龍門下，第七、成益頓超，文有十義：初有二義：總顯高、深，明權小莫測；後八正明成益，徧益頓、圓。又前二高、深，反顯成益，明權小不測，由昔無因，反勸眾生令信仰故；後八順顯成益，謂能頓能圓，令必受故。
今初，即第一、明高遠。若泰、華倚天，岷、峨拂漢，難仰其頂。故論語云：仰之彌高，鑽之彌堅。積行菩薩者，出現品云：設有菩薩，於無量百千億那由他劫行六波羅蜜，修習種種菩提分法，若未聞此如來不思議大威德法門，或時聞已，不信，不解，不順，不入，不得名為真實菩薩，以不能生如來家故；若得聞此如來無量不可思議無障無礙智慧法門，聞已信解，隨順悟入，當知此人生如來家等。如魚登龍門：若得登者，即化為龍，如入華嚴之機也；若登不過者，曝鰓鱗於龍門之下，如彼假名菩薩，即權教次第修者。
疏深不可窺，則上德聲聞杜視聽於嘉會者，第二、彰深妙也。即法界品初舍利弗等五百聲聞，彼歎德云：悉覺真諦，皆證實際，深入法性，永出有海。依佛功德，離結、使、縛，住無礙處。其心寂靜，猶如虛空，於諸佛所，永斷疑惑；於佛智海，深信趣入。釋曰：即上德也。在逝多林如來嘉會，而不見聞，名杜視聽。杜，猶塞也。在目曰視，在耳曰聽。雖在會下，如聾如盲，故云杜視聽也。故經云：爾時上首諸大聲聞舍利弗、大目犍連、摩訶迦葉、離波多、須菩提、阿㝹樓馱、難陀、劫賓那、迦旃延、富樓那等諸大聲聞在逝多林，皆悉不見如來神力、如來嚴好、如來境界、如來遊戲、如來神變、如來尊勝、如來妙行、如來威德、如來住持、如來淨剎，亦復不見不可思議菩薩境界、菩薩大會、菩薩普入、菩薩普至、菩薩普詣、菩薩神變、菩薩遊戲、菩薩眷屬、菩薩方所、菩薩莊嚴師子之座、菩薩宮殿、菩薩住處、菩薩所入三昧自在、菩薩觀察、菩薩頻申、菩薩勇猛、菩薩供養、菩薩受記、菩薩成熟、菩薩勇健、菩薩法身清淨、菩薩智身圓滿、菩薩願身示現、菩薩色身成就、菩薩諸相具足清淨、菩薩常光眾色莊嚴、菩薩放大光明寶網、菩薩起變化雲、菩薩身徧十方、菩薩諸行圓滿。如是等事，悉皆不見。何以故？善根不同故，本不修習見佛自在諸善根故，本不讚說十方世界一切佛剎清淨功德故，本不稱歎諸佛。世尊種種神變故，本不於生死流轉之中發阿耨多羅三藐三菩提心故，本不令他住菩提心故，本不能令如來種性不斷絕故等。上來先列人，即是上德聲聞；次明不見等，即杜視聽也。何以故下，釋不見因。劣者不見，猶未為深；上德不知，方為玄妙。
疏序：見聞為種，八難超十地之階；解行在躬，一生圓曠劫之果；師子奮迅，眾海頓證於林中；象王迴旋，六千道成於言下；啟明東廟，智滿不異於初心；寄位南求，因圓不踰於毛孔；剖微塵之經卷，則念念果成；盡眾生之願門，則塵塵行滿。
鈔：疏見聞為種，八難超十地之階下，文有八段，正顯成益圓徧之相。此第一段明見聞益，亦名為種益，即隨好品地獄天子三重頓圓，及初地云：雖住海水劫火中堪受此法必得聞其有生疑不信者永不得聞如是義。不信、不聞翻顯信、聞，則成利益。海水是龍，畜生趣攝；劫火是天，火災及初禪；生在二禪、光音等天，長壽天難。於此得聞，兼上地獄天子，已有三難；佛會神鬼亦聞，三塗足矣。火災之時，兼佛前、佛後，人、天道異，已兼辯聰，亦不揀北洲，聾者目視，盲者耳聞，故八難具矣。皆容見聞為種之義。
超十地之階，正在地獄天子，舉重攝輕。阿鼻地獄尚得頓圓，忝在人倫，豈不留聽！故隨好光明功德品佛告寶手菩薩言：佛子！菩薩足下有千輻輪相，名光明普照王。此有隨好，名圓滿王，常放四十種光明。中有一光，名清淨功德，能照億那由他佛剎微塵數世界，隨諸眾生種種業行、種種欲樂，皆令成熟。阿鼻地獄極苦眾生遇斯光者，皆悉命終生兜率天。既生天已，天鼓發聲，廣為說法。乃至云：爾時諸天子聞說普賢廣大迴向，得十地故，獲諸力莊嚴三昧故，以眾生數等清淨三業悔除一切諸重障故，即見百千億那由他佛剎微塵數七寶蓮華，一一華上皆有菩薩結跏趺坐，放大光明等，乃至以華散於佛上。又云：其諸香雲普雨無量佛剎微塵數世界。若有眾生身蒙香者，其身安樂。乃至八萬四千煩惱，了知如是悉是虛妄。如是知已，成就香幢雲自在光明清淨善根。釋曰：此即第一重得十地。次云：若有眾生見其蓋者，種清淨金網轉輪王一恆河沙善根。釋曰：此即第二重得十地也。後文云：是菩薩摩訶薩住清淨金網轉輪王位，放摩尼髻清淨光明。若有眾生遇斯光者，皆得菩薩第十地位，成就無量智慧光明，得十種清淨眼，乃至十種清淨意，具足無量甚深三昧。釋曰：此即第三重得十地也。
疏解行在躬，一生圓曠劫之果者，第二、解行益。七十八經慈氏讚善財云：餘諸菩薩經於無量百千萬億那由他劫，乃能滿足菩薩願、行，乃能親近諸佛菩提。此長者子於一生內則能淨佛剎，則能化眾生，則能以智慧深入法界，則能成就諸波羅蜜，則能增廣一切諸行，則能圓滿一切大願，則能超出一切魔業，則能承事一切善友，則能清淨諸菩薩道，則能具足普賢諸行。及大威光太子亦是一生圓多劫之果。上二皆明證速。又此經宗明三生圓滿：一、見聞生；二、解行生，即上二句；三、證入生，即下二句。
疏師子奮迅，眾海頓證於林中者，第三、頓證益也。第六十經初云：爾時世尊知諸菩薩心之所念，大悲為身，大悲為門，大悲為首，以大悲法而為方便，充徧虛空，入師子頻申三昧。舊經云奮迅。奮迅之義，就師子說，其義便故。至第六十一經初普賢開發後，如來眉間放光照故，時逝多林菩薩大眾，悉見一切盡法界、虛空界一切佛剎，一一微塵中各有一切佛剎微塵數諸佛國土種種名、種種色、種種清淨、種種住處、種種形相。如是一切諸國土中，皆有大菩薩，坐於道場師子座上成等正覺，菩薩大眾前後圍繞，諸世間主而為供養等，乃至云：是故皆得入於如來不可思議甚深三昧盡法界、虛空界大神通力，或入法身，或入色身，或入往昔所成就行，或入圓滿諸波羅蜜，或入莊嚴清淨行輪，或入菩薩諸地，或入成正覺力，或入佛所住三昧無差別大神變，或入如來力無畏智，或入佛無礙辯才海。即頓證林中。廣說以十能入，入此所入。
疏象王迴旋，六千道成於言下，即第四、超權益。即六十一經末會之初，六千比丘會，身子令六千比丘觀文殊十德。六千請往，欲見文殊，身子令見。爾時文殊師利童子，無量自在菩薩圍繞，并其大眾，如象王迴觀諸比丘，故云象王迴旋。言六千道成於言下者，比丘興願，文殊令發十種無疲厭心。時諸比丘聞此法已，則得三昧，名無礙眼，見一切佛境界。得此三昧故，悉見十方無量無邊一切世界諸佛。如來及其所有道場眾會，亦悉見彼十方世界一切諸趣所有眾生，亦悉見彼一切世界種種差別，亦悉見彼一切世界所有微塵，亦悉見彼諸世界中一切眾生所住宮殿以種種寶而為莊嚴，及亦聞彼諸佛。如來種種言音演說諸法，文辭、訓釋，悉皆解了；亦能觀察彼世界中一切眾生諸根、心欲，亦能憶念彼世界中一切眾生前後十生，亦能憶念彼世界中過去、未來各十劫事，亦能憶念彼諸如來十本生事、十成正覺、十轉法輪、十種神通、十種說法、十種教誡、十種辯才；又即成就十千菩提心、十千三昧、十千波羅蜜，悉皆清淨；得大智慧，圓滿光明；得菩薩十神通，柔軟微妙；住菩薩心，堅固不動。爾時文殊師利菩薩勸諸比丘住普賢行；住普賢行已，入大願海；入大願海已，成就大願海；以成就大願海，故心清淨；心清淨，故身清淨；身清淨，故身輕利；身輕利，故得大神通，無有退轉；得此神通，故不離文殊師利足下，普於十方一切佛所，悉現其身，具足成就一切佛法。釋曰：此即道成也。一三昧中有十通用，皆圓益也。
疏啟明東廟，智滿不異於初心者，第五、成智益。啟明東廟者，即第六十二經云：爾時文殊師利菩薩勸諸比丘發阿耨多羅三藐三菩提心已，漸次南行，經歷人間；至福城東，住莊嚴幢娑羅林中往昔諸佛教化眾生大塔廟處。釋曰：此即東廟。時福城人聞文殊師利童子在莊嚴幢娑羅林中大塔廟處，無量大眾從其城出，來詣其所。下別列中有五百優婆塞、五百優婆夷、五百童男、五百童女，善財是一。下文殊師利獨觀善財，既觀察已，安慰開喻，而為演說一切佛法，乃至說此法已，殷勤勸喻，增長勢力，令其歡喜，發阿耨多羅三藐三菩提心，又令憶念過去善根。作是事已，即於其處復為眾生隨宜說法，然後而去。爾時善財童子從文殊師利所聞佛如是種種功德，一心勤求阿耨多羅三藐三菩提，隨文殊師利，而說偈言等。即啟明東廟也。言智滿不異於初心者，即第八十經初，智照無二相。經云：是時文殊師利遙申右手，過一百一十由旬，按善財頂，作如是言：善哉，善哉，善男子！若離信根，心劣憂悔，功行不具，退失精勤，於一善根心生住著，於少功德便以為足，不能善巧發起行願，不為善知識之所攝護，不為如來之所憶念，不能了知如是法性、如是理趣、如是法門、如是所行、如是境界。若周徧知，若種種知，若盡源底，若解了，若趣入，若解說，若分別，若證知，若獲得，皆悉不能。釋曰：了知法性下，即是智滿。若離信心，則不能得，反顯前義由信心故，則得。不離初發之心，則信、智無二。若約不動智為初，即前後二智無二也。
疏寄位南求，因圓不踰於毛孔者，第六、成位益。謂善財初見文殊，寄十信位。德雲至瞿波，寄三賢、十聖位。摩耶已下，並寄等覺。後見普賢，便得因圓不踰毛孔。文云：時善財童子又見自身在普賢身內十方一切諸世界中，教化眾生。又云：是善財童子從初發心，乃至得見普賢菩薩，於其中間所入一切諸佛剎海，今於普賢一毛孔中一念所入諸佛剎海過前不可說不可說佛剎微塵數倍。如一毛孔，一切毛孔悉亦如是。又云：善財童子於普賢菩薩毛孔剎中，或於一剎經於一劫，如是而行，乃至或有經不可說不可說佛剎微塵數劫，如是而行，亦不於此剎沒，於彼剎現，念念周徧無邊剎海，教化眾生，令向阿耨多羅三藐三菩提。當是之時，善財童子則次第得普賢菩薩諸行願海，與普賢等，與諸佛等。一身充滿一切世界，剎等，行等，正覺等，神通等，法輪等，辯才等，言辭等，音聲等，力無畏等，佛所住等，大慈悲等，不可思議解脫自在，悉皆同等。釋曰：此即毛孔中因圓也。
疏剖微塵之經卷，則念念果成者，第七、顯因成果益。即出現品大經潛塵喻。經偈云：如有大經卷量等三千界在於一塵內一切塵悉然有一聰慧人淨眼悉明見破塵出經卷普饒益眾生佛智亦如是徧在眾生心妄想之所纏不覺亦不知諸佛大慈悲令其除妄想如是乃出現饒益諸菩薩。又經云：菩薩應知自心念念常有佛成正覺。何以故？諸佛。如來不離此心，成正覺故。故念念想應，則念念成矣。
疏盡眾生之願門，則塵塵行滿者，第八、成就行願益。謂菩薩發心化盡生界。生界若盡，大願方終；生界無窮，大願無盡。故十地品云：若眾生界盡，我願乃盡，而眾生界不可盡，故我此大願善根無有窮盡。今眾生界雖無有盡，而等有經卷，故普開之，要令盡無盡之眾生為大願矣。言塵塵行滿者，菩薩大悲不可盡，故心量難思，為一眾生於一塵中經無量劫，修行萬行，心不疲倦。塵塵皆爾，生生盡然，方顯願、行無窮盡也。文殊菩薩讚善財云：汝徧一切剎微塵等諸劫修行普賢行成就菩提道。
疏序：真可謂常恆之妙說、通方之洪規、稱性之極談、一乘之要軌也。
鈔：疏第八真可謂常恆之妙說下，結歎弘遠。於中分二：先當相顯勝，後對他顯勝。今初四句：初句明常，常恆之說，前後際而無涯故。二、通方之洪規者，明徧，無有一國不說此法故。明是通方，不同隨宜之教，有說、不說。三、稱性之極談者，顯深，一一稱理故，一文、一句即不可盡故。普賢大士語善財云：我法海中無有一文，無有一句，非是捨施無量轉輪王位而求得者。四、一乘之要軌者，明要，謂於一乘之中，是別教一乘不共之旨、圓因之門、成佛之妙故。
疏序：尋斯玄旨，卻覽餘經。其猶杲日麗天，奪眾景之耀；須彌橫海，落群峰之高。
鈔：疏尋斯玄旨，卻覽餘經下，二、對他顯勝。先法，後喻。初法可知。後喻之中文有二喻：初其猶杲日麗天，奪眾景之耀者，即智明映奪喻。初升之日，謂之杲日。麗者，著也。此經猶如杲日：杲日既升，眾景奪耀。景，猶明也。謂星、月等光。即大明流空，繁星奪曜；斯經大闡，眾典無輝。後須彌橫海，落群峰之高者，即高勝難齊喻。須彌即是此經，群峰即是餘經。設七金鐵圍，方餘高廣，比妙高之出海，並落其高，以俯望群峰，如培塿故。
疏序：是以菩薩搜祕於龍宮，大賢闡揚於東夏。顧惟正法之代，尚匿清輝；幸哉像季之時，偶斯玄化！況逢聖主，得在靈山，竭思幽宗，豈無慶躍！
鈔：疏第九是以菩薩搜祕於龍宮下，感慶逢遇。於中二：一、明弘闡源由，二、正明感遇。今初，謂龍樹菩薩五百年外方入龍宮搜求，得斯玄奧之典。事如別傳及纂靈記。言大賢闡揚於東夏者，正取覺賢，兼餘大德，謂：智嚴、法業、日照、實叉等，闡揚斯典。言於東夏者，謂葱嶺之東，地方數千里，謂之神州大夏。而上云是以者，由上深妙，故搜之，闡之。故龍樹入於龍宮，廣見無數，偏誦此經者，以玄妙故。故智論名為大不思議經。而諸大德皆見此經，一文、一句，竭海墨而莫書；一偈、一光，破地獄之劇苦。是以諸師盡命弘傳耳。
疏顧惟正法之代，尚匿清輝；幸哉像季之時，偶斯玄化等者，二、正明感遇。於中亦二：先對昔自慶，後對今自慶。今即初也。謂五百年前即當正法斯經清輝隱匿龍宮之內，時人不聞。何幸像法垂末之年，遇斯玄微之化！生居像末，應合悲傷，反顧前不聞經，未慚正法之代，故自慶也。此依不減正法一千年，故今為像末，以今去大師涅槃一千八百六十年故。又按大集。月藏分：第一五百年解脫牢固，第二五百年禪定牢固，第三五百年多聞牢固，第四五百年塔寺牢固，第五五百年鬭諍牢固。今居塔寺之末，將鄰鬭諍之時，翻聞難思之經，碎身莫酬其慶！
疏況逢聖主，得在靈山，竭思幽宗，豈無慶躍者，第二、對今自慶。此慶有三：一、慶時，二、慶處，三、慶所修。初、即況逢聖主，謂明時難遇。今值聖明天子，敷陳五教，高闡一乘，列剎相望，鐘梵交響，故得閑居學肆，探賾玄門。斯一幸也。二、得在靈山者，慶處也。清涼靈山，三千之最。文殊、大聖、諸佛、祖師，金色雖在東方，住處即為金色；大聖雖周法界，攝機長在此山。感應普周，若百川影落；清涼長在，猶素月澄空。萬聖幽贊於五峰，百祇傳慶於千古。況大孚靈鷲，標乎聖寺之名；一介微僧，得在居人之數。此之慶幸，爰愧多生。斯再幸也。三、竭思幽宗者，慶所修也。大方廣佛華嚴經即毗盧遮那之淵府、普賢菩薩之心髓、一切諸佛之所證、一切菩薩之所持；包性、相之無遺，圓理智而特出。不入餘人之手，何幸捧而持之！積行菩薩猶迷，何幸探乎幽邃！亡軀得其死所，竭思有其所歸。幸之三也。豈無慶躍，結上三也。其猶溺巨海，而遇芳舟；墜長空，而乘靈鶴。慶躍之至，手舞何階？是故感之，慶之，唯聖賢之知我也。
疏序：題稱大方廣佛華嚴經者，即無盡修多羅之總名；世主妙嚴品第一者，即眾篇義類之別目。大以曠兼無際；方以正法自持；廣則稱體而周；佛謂覺斯玄妙；華喻功德萬行；嚴謂飾法成人；經乃注無竭之涌泉，貫玄凝之妙義，攝無邊之海會，作終古之常規。◎佛及諸王，並稱世主；法門依、正，俱曰妙嚴；分義類以彰品名，冠群篇而稱第一。斯經有三十九品，此品建初，故云大方廣佛華嚴經。世主妙嚴品第一。
鈔：疏第十題稱大方廣佛華嚴經者，即無盡修多羅之總名下，略釋名題。以下第九門中廣釋，故此云略。於中有三：先、雙標經、品二目，二、雙釋二目，後、雙結上二。今初，先標經目。謂若從略至廣，展演無窮。難思教海不離七字，故云無盡修多羅之總名。後世主妙嚴品第一者，即眾篇義類之別目者，標品目也。眾篇即三十九品。品者，義類不同。今當其一，故云別目。
疏大以曠兼下，二、雙釋二目。先釋總題，後釋品目。今初，下有十門，釋其七字，字各十義，今但略舉當字釋之。然此七字略有六對：一、經字是教，上六字是義，即教義一對；二、嚴字是總，上五是別，即總別一對。三、華為能嚴，上四皆所嚴，即能所一對；四、佛是所嚴、所成之人，上三皆所嚴之法，即人法一對；五、廣者是用，上二皆體，即體用一對；六、方者是相，大者是性，即性相一對。故此七字即七大性：大者體大，方者相大，廣者用大，佛者果大，華者因大，嚴者智大，經者教大。則七字皆大，七字皆相等。今各以二義釋之。大以曠兼無際者，曠兼明其包含，約廣徧釋大。故涅槃云：所言大者，其性廣博，猶如虛空。故下經云：法性徧在一切處一切眾生及國土三世悉在無有餘亦無形相而可得也。二、無際者，約其豎論，則常，故名大。涅槃云：所言大者，名之為常。故下經云：法性無作無變易猶如虛空本清淨諸佛境界亦如是體性非性離有無。然淵府不可以擬其深妙，故寄大以目之，實則言思斯絕。故下經云：法性不在於言論無說離說恆寂滅諸佛境界不可量為悟眾生今略說。
疏方以正法自持亦二義者，一、方者，正也；二、方者，法也。並持自性，通上二義。謂恆沙性德即是相大，並無偏偽，故稱為正；皆可軌持，目之為法。故下經云：凡夫無覺解佛令住正法諸法無所住悟此見自身。
疏廣則稱體而周者，此即用大。用如體故，無不周徧。然亦二義，由體有二義故：一者、能包，二者、能徧。猶如虛空包含萬象，徧至一切色、非色處。今用稱體：一、稱體之包，則一塵受世界之無邊；二、稱體之徧，則剎那彌法界而無盡。上之三字即體、相、用，無有障礙，為所證之法界也。
疏佛謂覺斯玄妙者，亦有二義：一者、能覺佛陀，梵言，此云覺者故。二者、所覺，即上大方廣。斯為玄妙之境，故云覺斯玄妙。斯即此也，即此上大方廣耳。若別說者，覺上用者，覺世諦也；覺上體者，覺真諦也；覺上相者，覺中道也。三諦相融，三覺無礙，為妙覺也。
疏華喻功德萬行者，此亦二義：一、感果華喻萬行因，成佛果故。或與果俱，或不與俱。俱如蓮華，表因、果交徹故；不俱，如桃李，不壞先因後果故。二、嚴身華喻諸位功德，必與位位果俱故。故下經云：若見華開當願眾生神通等法如華開敷若見樹華當願眾生眾相如華具三十二。
疏嚴謂飾法成人者，嚴亦二義：一、以萬行飾其本體，即嚴上大方廣，如瑩明鏡，鏡雖本淨，非瑩不明。二、以萬行功德成佛果之人，若琢玉成器。又飾本體，似鑄金成像，以行成人，如巧匠成像。
疏經乃注無竭之涌泉下，唯經舉四義。然亦唯二，謂貫與攝。涌泉即是所攝義味，常乃通於上三。一、注無竭之涌泉者，此言猶通諸教。二、貫玄凝之妙義，以總就別，別貫華嚴玄妙義故。凝謂凝湛，嚴整之貌也。三、攝無邊之海會者，即是攝義。無邊海會局此經眾，揀餘眾故。四、作終古之常規者，即是常義。餘處釋云：常乃道軌百王。今亦以通就別，別屬此經。法眼常全，無缺減故；常恆之說，非隨宜故。終古無忒，可得稱常。釋題竟。
疏佛及諸王，並稱世主下，釋品名。此釋世主。世謂世間，即三世間：一、眾生世間，二、器世間，三、智正覺世間。主謂君主，即佛及諸王。地神、水神、林神、山神，即器世間主；天王、龍王、夜叉王等，即眾生世間主；如來即智正覺世間主，亦總化上二。徧統前三，故云並稱世主。
疏法門依、正，俱曰妙嚴者，此嚴亦說三種世間。法門為能嚴，唯局於主；依、正所嚴，通三世間，眾生及佛俱通正故。謂諸世間主各得法門，自嚴己眾，即眾生世間嚴。並用嚴佛，亦智正覺嚴。佛成正覺，是自法門，是故能令其身充滿一切世間，其音普順十方國土，菩薩眾中威光赫奕等，即智正覺世間嚴。其地堅固，金剛所成，上妙寶輪及眾妙華、清淨摩尼以為嚴飾等，即器世間嚴。器世間嚴通二法門：一、佛力令嚴，是佛自嚴；二、能感者觀見，即是眾海法門嚴。是故總云法門依、正，俱曰妙嚴。三世間嚴並勝餘教，故標妙嚴以為品目。
後斯經下，雙結二目，用當諸經序分。餘如下說。上來大分中，初總敘名意已竟。
鈔：自下第二、歸敬三寶，請威加護，有十六句，大分為三：初有八句，正歸敬三寶；次有六句，請威加護；後有二句，迴施眾生。初中分二：初句總明，餘皆別顯。
今初歸命二字顯能歸相。三業普周歸向，依託無盡三寶。但云命者，以人所寶重，莫過身命，今將仰投。十方已下，所歸分齊。十方橫徧，三際豎窮，極通橫、豎。
塵剎圓明下，就別顯中，三寶即為三別：初三句歸佛，次二句歸法，後二句歸僧。初中又二：前之二句總歸諸佛，後之一句別歸本師。初中塵剎有其二義：一、所依處，謂一一塵中諸剎土故，佛所嚴剎等塵數故。又塵約微細，剎通粗、細。二、即塵數如來。圓謂圓寂，明謂智明，即菩提、涅槃。亦無德不圓，無法不照故。上二字自利。調御師者，通利自、他，十號之一，巧攝有情號。
法界亦二義：一、成上依處。上云塵剎，似當約事；今云法界，義兼事、理，佛身充滿於法界故，又充滿法界無窮盡故。二者、該後稱法界之功德大悲雲故。功德者，亦圓明中別義，即十力、無畏、十八不共、百四十種無盡之德。大悲普覆，無心含潤，故喻於雲。
毗盧一句，別歸本師，承恩重故。四字標名，三字讚德。上云功德，總該無盡；今云大智，別語最勝，順於光明徧照義故。大智深廣，故喻於海。又諸佛舉悲，本師語智，影略以明悲、智深廣故。悲亦稱海，大悲深廣故；智亦如雲，含潤法雨故。又前云功德，此云大智，成二嚴故，無盡功德不出二故。
二、所住下，二句歸法。言所住者，躡前起後。所以躡者，顯同體故。但歸別相，不會理故。然三寶有三相：一、同相，二、別相，三、住持相。今通依之。初、同相者，此有三義：一、約以事就義門，則別相之上各有三寶：一、佛體之上，有覺照義，名為佛寶；軌則義邊，名為法寶；違諍過盡，是名僧寶。即以無漏法界功德為體。二、法上有三者，法有覺性，即是佛寶；軌持即是法寶；法體無違，即是僧寶。三、僧上三者：觀智為覺，為佛寶；軌則為法寶；在眾無違，無違眾生，故名為僧寶。今舉佛所住以明法者，即約佛上論同體也。理是佛所住，教從佛所流，兩重相依。二、約會事從理門，三寶，皆依真故。今舉佛、法，皆歸真性，略不言僧。三、約理義融現門，心性本覺，即是佛寶；恆沙性德，皆可軌持，即是法寶；此恆沙德，性、相不二，冥合無違，名為僧寶。由此一門，故令如來住真法性。若無此者，何所住耶？三門雖異，並稱同體。故淨名云：佛即是法，法即是眾。是三寶皆無為相，與虛空等。是故若就覺義，並稱佛寶；軌則而言，無非法寶；冥符和合，莫不皆僧。義說有三，不可為一。然無別體，豈為異耶？故云同相。二、別相者，即如前科。佛則橫該一切，豎徹十身。法則通四，略舉理、教：上句是理，下句是教。僧雖該攝，偏語大乘，是故但舉文殊、普賢。三、住持三寶者，十身之中有力持身及形像等，即住持佛；其修多羅即住持法；住持之僧含菩薩中。然三三寶通於諸乘，有其勝、劣。以義料揀，歸勝非劣。一理統之，三三無異。故並皆歸敬，顯敬無遺。
三、一一下，二句歸僧。初句明處，一一微塵中有一切諸佛、菩薩眾圍繞故。況一一佛所難思。普賢住普賢位，莫不皆爾。下句舉人。偏舉二者，以是海會之上首故，表理智故。諸言不一，則無所不該。
第二、我今下，請威加護。六句分三：初、二句請歸之意，意欲釋經故。然通顯歸意，乃有眾多。總相而言者，三寶吉祥，一切眾生最勝良田，有歸依者能辦大事，生諸善根，離生死苦，得涅槃樂故。又一切經初有六成就，令物信故。佛滅度後，凡諸弟子所有著述，皆歸三寶，示學有宗，不自專己，離過失故。請威加護，令契合故。上句自謙智劣，等彼一毛；下句讚法廣深，同真法界。一毛度空，乍可知量；凡智測法，何能窮盡也！
次、願承下，二句願加護相。上句明加，下句明益。今初未能深入三昧，外感佛加，但請同體之慈，希霑勝益。下句益中句句冥符，願始、末無違。而言冥者，亦謙辭也。未得顯加，且希冥契，使凡心凡筆暗合聖心。
三、俾令下，二句著述所為，使令法眼圓滿，化盡含生故。賢首品云：彼諸大士威神力法眼常全無缺減也。第九迴向不願成佛，唯願等於普賢者，良以普賢該因徹果，佛前、佛後，皆悉有故，普賢即是諸佛根本故，法界體故。故金剛頂經十方諸佛禮普賢者，亦斯義矣。然著述所為，但願大法弘通，眾生利樂，即悲、智大意。曲論別為，乃有多緣。以斯經乃諸佛所證根本法輪、諸教標準，此方、西域無不仰遵。而聖后所翻，文辭富博，賢首將解，大願不終方至第十九經，奄然歸寂。苑公言續於前疏，亦刊削之。筆格文辭不繼先古，致令後學輕夫大經，使遮那心源，道流莫挹；普賢行海，後進望涯。將欲弘揚，遂發慨然之歎：若有過不說，是非渾和，豈唯掩傳者之明？實乃壅學人之路！若指其瑕纇，出彼乖差，豈唯益是非之情？實乃黷心智之境！故撫心五頂，仰託三尊，不獲已而為之也。以斯別意，略有十焉：一、聖旨深遠，各申見解故；二、顯示心觀，不俟參禪故；三、扶昔大義，不欲掩人故；四、翦截浮辭，直論至理故；五、善自、他宗，不妄破斥故；六、辨析今、古，新、舊義殊故；七、明示法相，顯經包含故；八、廣演玄言，令悟心要故；九、泯絕是非，不妄破斥故；十、均融始末，首尾可觀故。初一為總意，後九為別意，指昔瑕疵。疏中欲掩是非，傳者須知得失。諸徒誠請，難以違之，長時弘宣，不煩數述，恐迷宗滯迹，競作是非耳。
第一、聖旨深遠，各申見解者，此為總意。謂佛法沖深，隨人智慧，有深、淺故。斯亦為遮外難。恐有難言：世路以多歧亡羊，學者以多途喪真。淳源莫二，枝派轉多，舊疏、新章，益汩真性。何以屋上架屋，牀上安牀？昔已有之，何要改作？故下十意，皆通此疑。今之初意正答斯難。特由聖旨深遠，隨見不同，各呈其能，以光法施。昔可尚也，安更有辭？故五百比丘各說身因，佛許無非正說；三十二菩薩共談不二，異見同歸。故下經之中無邊海會，各入解脫之門；境界萬差，同趣如來智海。故海慧菩薩云：如來境界無有邊各隨解脫能觀見。是以西域、東夏釋論解經，經有多家論文，論有諸師解釋。如析金杖，金體不殊；總收百川，溟渤彌大。故或登地菩薩，或加行賢人，或當代時英，或如來懸記，皆思拔群伍，智出眾情，而所見不同，並傳於世，各申其美，共讚大猷。依之修行，無不獲益。今亦仰攀勝德，以盡專精。握管窺天，滴流足海，復何怪焉？
第二、顯示心觀，不俟參禪者，以經雖通詮三學，正詮於定，皆是如來定心所演。故經云：汝所說者，文語非義；我所說者，義語非文。況華嚴性海不離覺場，說佛所證海印三昧，親所發揮，諸大菩薩定心所受。昔人不詳至理，不參善友，但尚尋文；不貴宗通，唯攻言說。不能以聖教為明鏡，照見自心；不能以自心為智燈，照經幽旨。玄言理說，並謂雷同；虛己求宗，名為臆斷。不知萬行，令了自心；一生驅驅，但數他寶；或年事衰邁，方欲廢教求禪。豈唯抑乎佛心？實乃翻誤後學！今皆反此，故製茲疏，使造解成觀，即事即行；口談其言，心詣其理。用以心傳心之旨，開示諸佛所證之門；會南、北二宗之禪門，撮台、衡三觀之玄趣，使教合亡言之旨，心同諸佛之心，無違教理之規，暗蹈忘心之域；不假更看他面，謂別有忘機之門，使彰乎大理之言。疏文懸解，更無所隱，難可具陳。
第三、扶昔大義，不欲掩人者，謂晉譯微言，幽旨包博，玄義全盛，賢首方周。故講得五雲凝空，六種震地，而刊定記主師承在茲。雖入先生之門，不曉亡羊之路，徒過善友之舍，猶迷衣內之珠。故大義屢乖，微言將隱。破五教而立四教，雜以邪宗；使權、實不分，漸、頓安辨？析十玄之妙旨，分成兩重，徒益繁多，別無異轍。使德相而無相即、相入，即用之體不成；德相不通染門，交徹之旨寧就？出玄門之所以但就如明，卻令相、用二門無由成異。以緣起相由之玄旨同理性融通之一門，遂令法界大緣起之法門，一、多交徹而微隱。如斯等類，其途實繁。非是重古輕今，不欲欺誣亡歿。今申上古之義，新疏翻多；有同刊定之文，皆是古義，今同用耳。
第四、翦截浮辭，直論至理者，且文華尚猶翳理，繁言豈不亂心？科文過碎，已雜塵飛；重疊經句，但盈紙墨。等閒會於梵語，無益經文；次第數於經文，更無理觀。如煙鬱火，雲翳長空。今並翦而削之，若長風捲霧。然經多十句。若過半已上難者，則具而釋之；難，則曲盡而非繁；易，則略陳而不闕。若五、六句已下難者，則摘句而釋之；易，則不釋。若文、義全易者，大科而已。若文易意難者，總相收束；文難意易者，但細消文。若文、義俱難者，先出意，而後釋，使質而不野，簡而必詣，是本心也。
第五、善自、他宗，不妄破斥者，謂昔人所引經、論及破他義，無問性、相，多不窮於始末，輒引輒破；或多用法相，而復盡呼為權；引權釋實，又不分通、局，疑誤後學；或以昔正為非，或復以權為實。今亦反此。若破若引，先示彼義，使性、相無虧，盡其意態；後申此理，對決分明，使學者不滯迹迷宗，不謬非古義，亦無勞周覽，更復旁求。
第六、辨析今、古，新、舊義殊者，謂探玄本記但釋晉經，大旨雖同，在言有異。但引彼疏，須觀所釋。如發心品，晉經云：以是發心，即是佛故。唐經云：以是發心，當得佛故。即、當既別，豈得引昔之即釋今之當？觸類皆爾。然昔人十行已前，多依賢首新修略疏；迴向已下，並用探玄；三地已下，多唯錄古。二經小異，舛互相參，文亦非一。
第七、明示法相，顯經包含者，然性之與相，若天之日月、易之乾坤。東夏、西方，分宗開教；學兼兩轍，方曰通人。是以釋經，事須明示。然此經法相，名、義兼廣，或有名無義，或有義無名。昔人苟見一名，廣引論釋，隨名解義，義乃無窮。如釋淨行品百四十一願，以諸門料揀；釋梵行品四果，廣引婆沙；問明品貪、瞋之名，全抄唯識；十向品三倒，廣據諸宗。雖則皆是法門，而甚深觀、行翳於名相。今皆略陳而已。古人若有義無名，則莫知所以。今則引諸經論，以名管之，使經中法相昭彰於眾論。至如升兜率品二十一種功德，則有義無名；離世間品初，則有名無義。今於兜率品廣引經論而委釋之，至離世間品，略陳而已。又如離世間品具含諸位，一一位內攝義無遺，或名異義同，或前後廣略，然於四十二位次第無差。今並具引六會經文，對前釋之，昭然可見，使七卷之經，句句有據。翻驗昔解，臆說尤多。然性、相二宗，法相有同有異，如五眼、十眼、六通、十通等；並各示之，使無餘惑。如初卷歎德，釋以十身，則法性宗之法相也；釋智入三世，廣引四智，即法相宗之法相也。以眾海解脫之門釋眾海之名，則法性宗之法相也；以九門、六度釋經十度，即法相宗之法相也。如十通、十忍會六通、五忍，十身、十智融三身、三智，十門涅槃以會通四種涅槃，十種佛智而一智融於四智，即性、相二宗無違之法相也。觸類非一。又諸經疏所明法相多是旁來。如法華經但云：如來知見、力、無所畏、禪定、解脫三昧，深入無際。斯乃通讚佛智深遠；逢力一字，立十力章；無所畏字，立四無畏章；禪，立四禪；定，立八定；解脫三昧，並立章門若此之流，千章、萬章釋一卷經，亦不得盡。若為成種智之境，應須更學多聞。若取法華玄宗，但示眾生等有知見，先所出內，是子所知，非是十章、五章能盡斯妙。若華嚴經，有異於此。如十度、十力，一經數十處明，故須總撮一章，頓曉玄旨。如十地品內以法相為觀門。不了三聚，豈知離垢之名？不曉八禪，寧知發光之行？四地道品成無生之慧光，五地諸諦窮真、俗以化物。六地般若要觀緣生，星羅十門，月滿三觀，研窮性、相，般若現前，非是懸指昔三，中乘所見。七地窮一切菩提分法，權、實雙行。八地七分該羅，方見無功之道。九地居法師之位，藥病須知；不得四十辯才，何以廣能化物？得第十地，方盡種智之深玄。四十二位之昭彰，並稱觀行；九會五周之因果，佛道方圓。故若相，若性，若因，若果，無不成觀，無不契真。依經修行，並是聖意。若不了法相，豈唯不知聖旨，亦非弘闡之人！尋文，自知。
第八、廣演玄言，令悟心要者，謂經多有玄言妙旨。昔不廣明，或指在別章，或略陳不具。今應具者，畢在疏文。文易意深，廣申體勢。如始成正覺，以諸宗始成而會之；智入三世，以二智、三智、四智而釋之；如幻喻中引兔章以盡之；如影之喻，分三影以別之；第七迴向剎平等等，出諸句以揀之；第八迴向歷境起願，以橫、豎位次而彰之；三天偈讚、離相迴向，以般若等深經、中、百等論，玄妙而通之；九會五周，皆以性、相而廣之。普賢三昧窮妙中之妙，出現一品盡玄中之玄，至如法界、華藏之深觀、旨歸、關脈之妙章，盡關鍵之幽微，窮義理之分齊。如關中繫表，三玄格言，有美斯經，必盡其奧。亦有指別章者，皆非正要。知與不知無乖弘讚耳。
第九、泯絕是非，不妄破斥者，昔人勝負氣高，是非情厚：上古妙義，用而不言；先賢小瑕，廣申破斥。如破娑婆形如虛空，便云：良由譯人不閑經論，謬預譯場，誤累聖教。一朝至此，先師在其譯內，斧鑿太深。纖芥在於珠中，何須擊破？又如十行品內釋不住中流，廣申異釋。晉經失旨，致古釋枝辭；今文分明，何須敘昔？若斯之類，其事頗多，終日是非，豈合大道？凡破義者，其猶毒蛇螫手，不得不斬；毒樹生庭，不得不伐。若邪解亂轍，事須決之。若易知其非，略而不述；若似正不正，則並決使明，如欲識真金，須知鍮石。蓋不獲已，情忘是非。設有破斥，須存禮樂，不得自尊己德，下視先賢。須知草創者難，因修者易；縱有舉非顯是，不是自衒自媒。故今疏文，是非全少。
第十、均融始末，首尾可觀者，然造疏，大體皆初重後輕。若更廣開門庭，消文疏略，至於弘闡，聖旨多沈。今以大經九會，始末深玄，逢義即明，不揀初、後。但初已釋，後不重明。故義科章門落落星布，使初、中、後善，始末可觀也。
略述製疏有斯十意，故忘軀靈境，仰述玄猷，本意皆為眾生得同普賢、諸佛耳。
迴茲勝善下，第三、二句迴施眾生者，前之二句，作疏所為，為於眾生。此段通迴歸依之益及所成德。製疏之功，儻一句冥合聖心，盡為眾生得大覺圓明、涅槃常樂耳。
疏：將釋經義，總啟十門：一、教起因緣，二、藏教所攝，三、義理分齊，四、教所被機，五、教體淺深，六、宗趣通局，七、部類品會，八、傳譯感通，九、總釋經題，十、別解文義。
鈔：將釋已下，第三、開章釋文。十門之內，前八義門，後二正釋，以經題目即是文故。亦可九皆義門，題目通一部故。十門生起如是次第者，夫聖人設教，言不虛發，動必有由；非大因緣，莫宣斯典。故受之以教起因緣。二者、因緣既興，有所起教；佛教雖廣，不出三藏十二分教。未委此經三藏教中何藏教攝，故舉藏教之總名，含攝華嚴之別教。故受之以藏教所攝。三、已知此經修多羅攝，具十二分，然其藏教皆通權、實。揀權取實，唯圓教收。未知圓義淺深、寬狹，故受之以義理分齊。四、既知圓義包博沖深，未審此經被何根器。故受之以教所被機。五、既知深義正被圓機，未知能詮，何為體性。故受之以教體淺深。六、能、所文義，已知該羅，未審所宗尊崇何義。故受之以宗趣通局。七、既知旨趣沖深，未委能詮文言廣、狹。故受之以部類品會。八、既知部類，廣則無盡，略乃百千，未知傳譯何年，有何感應，使宗承有緒，知勝益可歸。故受之以傳譯感通。九、大旨既陳，隨文解釋，先明總目，包盡難思。故受之以總釋名題。十、總意雖知，在文難曉，使沈隱之義彰乎翰墨，宗通之理見乎百千。故受之以別解文義。
疏：初因緣者，夫聖人設教，必有由致，若須彌、巨海，大因，方為搖動。今搖如來融金之德山，動深廣之智海，非小緣矣。故下經云：非以一緣，非以一事，如來出現，而得成就。出現本為大華嚴故。
鈔：疏初因緣者下，疏文有二：一、生起大意；二、先因，後緣下，。前中有三：一、正釋，二、引證，三、解妨。今初，先法；次若須彌下，喻；後今搖如來下，合。如來合山，智慧合海。此文意出智論，今轉勢用之。智論中問曰：佛以何因緣故說般若波羅蜜經？諸佛不以無事及小事因緣而自發言，譬如須彌山王不以無事及小事因緣故動。今以何等大因緣故說般若波羅蜜經？此中論意即以說般若為動須彌。今開須彌約能說人，智海通能、所說；動能說之佛智，說如來之智海，並即不共般若。又於經中廣說佛身及與佛智，故佛身及智並通所說。
疏故下經下，二、引證也。
疏出現本為下，三、解妨也。有伏難云：非一緣等，乃明出現之緣。今將證說，豈為愜當？故今通云：出現本為一大事因緣。一大事因緣即華嚴佛智，明知出現之緣即華嚴緣也。
疏：先因，後緣，各開十義，以顯無盡。
鈔：疏先因，後緣，各開十義者，此下第二、開章別釋。於中二：初、雙標，二、雙釋。雙標，可知。
疏：因十義者，一、法應爾故，二、酬宿因故，三、順機感故，四、為教本故，五、顯果德故，六、彰地位故，七、說勝行故，八、示真法故，九、開因性故，十、利今後故。
鈔：疏因十義下，雙釋。先因中三：初列；次釋；後因上十義下，結屬會釋。
疏：言法爾者，夫王道坦坦，千古同規；一乘玄門，諸佛齊證。故一切佛法爾，皆於無盡世界常轉如是無盡法輪，令諸眾生返本還源，窮未來際，無有休息。
鈔：疏言法爾者下，釋也，即為十段。今初法爾，疏文分四：一、正釋，二、引證，三、結釋，四、解妨。初文可知。
疏：故不思議品中明一切諸佛能於一身化現不可說不可說佛剎微塵數頭，一一頭化爾所舌，一一舌出爾所音聲，乃至文、字、句義，一一充滿一切法界，無有窮盡。
鈔：疏故不思議下，引證。此即第四十七經第五大那羅延幢勇健法云：佛子！一切諸佛能於一身等。乃至已下，中間應云：法界眾生靡不皆聞。一一音聲演爾所修多羅藏，一一修多羅藏演爾所法，一一法有爾所文、字、句義。如是演說，盡爾所劫；盡是劫已，復更演說，盡爾所劫。如是次第，乃至盡於一切世界微塵數，盡一切眾生心念數。未來際劫猶可窮盡，如來化身所轉法輪無有窮盡，所謂：智慧演說法輪、斷諸疑惑法輪、照一切法法輪、開無礙藏法輪、令無量眾生歡喜調伏法輪、開示一切諸菩薩行法輪、高升圓滿大智慧日法輪、普然照世智慧明燈法輪、辯才無畏種種莊嚴法輪。如一佛身以神通力轉如是等差別法輪，一切世法無能為喻，如是盡虛空界，一一毛端分量之處有不可說不可說佛剎微塵數世界，一一世界中念念現不可說不可說佛剎微塵數化身，一一化身皆亦如是，所說音聲、文、字、句義，一一充滿一切法界。其中眾生，皆得解了，而佛言音無變，無斷，無有窮盡。是為諸佛第五大那羅延幢勇健法。今疏略引耳。上鈔中爾所字，經中皆是不可說不可說佛剎微塵數字。
疏：斯則處以毛端橫該法界，時以剎那豎窮劫海。處則頓起，時則常起，不待別因。
鈔：疏斯則處以毛端下，三、結釋也。結釋經文，成初正說。於中，初二句正結；後處則下，覆釋。法界齊起為頓，如月入百川，非從東向西等故；長時不斷曰常，無暫間斷故。既常既徧，故不待別因。
疏：但隨見聞，說有初成、九會之別。諸慈悲者於無盡中略此流傳，令尋於此，見無邊法，如觀牖隙，見無際空。而此時、處即同無盡，以一處即一切處、一時即一切時故。
鈔：疏但隨見聞下，四、解妨。有伏難云：既橫、豎該羅，說窮時、處，何有初成之始、九會之終？故為此通。於中二：先正解妨，可知；後令尋於此下，重通再難。難云：略本至少，安窮無盡之理？故為此通。以見理圓融，故見少能窮無盡。有法、喻、合。以一處下，釋成上義。時、處既一、多相即，法豈一不含多？
疏：二、酬宿因者，何以法爾如是轉耶？宿因深故。夫根深，則果茂；源遠，則流長。宿因既深，教起亦大。深大云何？我佛。世尊創躡玄蹤，棲神妙寂，悲、智雙運，行、願齊周。是以妄想弗翦，而廓徹性空；靈鑑匪磨，而頓朗萬法。乃以無障礙解脫闡斯妙門。宿因雖多，略有二種：一者、大願力故。現相品云：毗盧遮那佛願力周法界一切國土中恆轉無上輪。兜率偈云：如來不出世亦無有涅槃以本大願力示現自在法。諸會佛加，皆言願力，及餘諸文，誠證非一。二者、昔行力故。謂無量劫依願起行，行成得果，方能頓演故。主山神偈云：往修勝行無有邊今獲神通亦無量法門廣闢如塵數悉使眾生深悟喜。
鈔：疏二、酬宿因等者，疏文分五：一、標舉章門；二、何以下，躡前起後；三、夫根深下，標因深廣；四、深大云何下，釋成深廣；五、宿因雖多下，開章別釋。於中，先標章，後別釋，可知。
疏：三、順機感者，謂昔因法爾，雖能常徧，約可流傳，皆由機感，離機說法，無所用故。其猶上有白月，下資澄潭，潭清影現，機感應生。故兜率偈云見佛亦復然必假眾善業，十方諸佛告功德林言及諸菩薩眾善根力故，解脫月云此眾無諸垢志解悉明潔等，皆是機感。廣顯機感，如第四教所被機中說。然此機感通於現、未，諸會當機即是現在，今之聞者是未來機。
鈔：疏三、順機感者，文中分六：一、標章；二、躡前起後；三、其猶下，約喻顯相；四、故兜率下，引經證成；五、廣顯下，指略在廣；六、然此下，揀定於機。言今之聞者是未來機者，望說經時是未來故。故發心品中十方法慧同名，佛言：我等悉當護持此法，令未來世一切菩薩未曾聞者，皆悉得聞，亦是未來機也。
疏：四、為教本者，
鈔：疏四、為教本者，文三：初、標章；次、總彰大意；三、然亦有二下，開章別釋。
疏：謂非海，無以潛流；非本，無以垂末。將欲逐機，漸施末教，先示本法，頓演此經。
鈔：疏大意中，初二句立理。故出現品云：譬如大海，潛流四天下地，有穿鑿者，無不得水。彼喻佛智普入一切眾生身、心。今借用之，斯即喻也。非本，無以垂末者，法說。如無海本，不能流末；無其本月，則無月影入於百川。無有法身，豈能垂於應化？故無有根本之法，何有隨宜之談？後將欲下，兩句正釋為本之義。故天台指為乳教，乳是酪等諸味本故。
疏：然亦有二：一、為開漸之本。出現品云：如日初出，先照高山故。
鈔：疏出現品云：如日初出，先照高山者，彼文云：譬如日出，先照須彌山等諸大山王，次照黑山，次照高原，然後普照一切大地。日不作念：我先照此，後照於彼。但以山地有高下，故照有先、後。如來。應。正等覺亦復如是，成就無邊法界智輪，常放無礙智慧光明，先照菩薩摩訶薩等諸大山王，次照緣覺，次照聲聞，次照決定善根眾生，隨其心器，示廣大智，然後普照一切眾生，乃至邪定亦皆普及，為作未來利益因緣，令成熟故。而彼如來大智日光不作是念：我當先照菩薩大行，乃至後照邪定眾生。但放光明，平等普照，無礙無障，無所分別。釋曰：始成便說華嚴，是照菩薩山王。此明是先大後小。
疏：二、為攝末之本，如日沒時，還照高山故。
鈔：疏二、為攝末之本者，於中二：初、標名也。華嚴未有末之可攝。以法華攝末歸本，歸華嚴故，故為本也。
疏如日沒時，還照高山故者，二、義取出現經意以證，而無此文。即是法華所明先小後大，及三時、五時之教，後後勝於前前。法華、涅槃唯明一極，為照菩薩。
疏：無不從此法界流，無不還歸此法界故。法華亦云：始見我身，聞我所說，即皆信受，入如來慧，此漸本也。次云：除先修習學小乘者，即開漸也。又云：我今亦令得聞是經，入於佛慧，即攝末歸本也。斯則法華亦指此經，以為本矣。
鈔：疏無不從此法界流下，三、雙證上二。先引攝論，後引法華。初引攝論無不從法界流，即證開漸之本；無不還歸此法界故，即證攝末之本。此以義證教，謂論所明報、化身等，皆從法身生，還歸於法身，法身等即義。今以法身類於華嚴，故云以義證教也。
疏法華亦云下，引法華證。故下吉藏引此，立三種法輪：第一名根本法輪，第二名枝末法輪，第三名攝末歸本法輪。文中便引、便釋，三節具也。
疏斯則法華亦指此經，以為本矣者，結成本義。若自立為本，恐義未明；法華指此為本，本義方顯。始見我身，入於佛慧，既即華嚴，亦令得聞法華，入於佛慧，豈非指初為本？又法華第一云：於一佛乘分別說三，亦是從本流末，即指華嚴為一佛乘；分別說昔之三，三即鹿野四諦等。若不指華嚴為本，鹿野之前以何為一乘耶？
疏：五、顯果德者，謂此本法中顯佛勝德，令諸菩薩信向證故。不識寶玉，不得其用；不知此德，安能仰求？
鈔：疏五、顯果德者，疏文分二：初總明大意，有法、喻、合，可知；
疏：然果德有二：一、依果，謂華藏世界海等；二、正果，如來十身等。此二無礙，以為佛德。
鈔：後然果德有二下，開章別釋。於中亦二：先正釋，可知；
疏：然依、正無礙通有六句：一、依內現依，如塵中剎海；二、正內現正，如毛孔現佛；三、正內現依；四、依內現正；五、依內現依正；六、正內現正依。其文非一。
鈔：後然依、正無礙下，融通。於中三：初約用互在以明六句；次約體相即以明四句；後隨舉一門下，雙結體、用。
疏然依、正無礙通有六句至其文非一者，初約用也。初二指事令曉，餘但列名。然相即、相入、相在之義，義分齊中即當廣明，而相入各有分圓。若約圓說，應言剎中有剎。今欲顯勝，舉塵、毛之分以攝剎身之總也。言其文非一者，謂第六經法界普明慧菩薩偈云：佛剎微塵數如是諸國土能令一念中一一塵中現，即第一句依中現依也。成就品云：一微塵中多剎海處所各別悉嚴淨如是無量入一中一一區分無雜越，亦第一句也。現相品云：如來一一毛孔中一切剎塵諸佛坐菩薩眾會共圍繞演說普賢之勝行，即第二句正內現正也。迴向品云一毛孔中悉明見不思議數無量佛一切毛孔皆如是普禮一切世間燈、僧祇品云於一微細毛端處有不可說諸普賢如一毛端一切爾如是乃至徧法界，皆第二句也。又云：於一微細毛孔中不可說剎次第入毛孔能受彼諸剎諸剎不能徧毛孔，即第三句正內現依也。現相品云：如來安坐菩提座一毛示現多剎海一一毛現悉亦然如是普周於法界，亦第三句也。第五經普賢偈云：如於此會見佛坐一切塵中悉如是佛身無去亦無來所有國土皆明現，即第四句依內現正也。現相品云：一切剎土微塵數常現身雲悉充滿普為眾生放大光各雨法雨稱其心，亦第四句也。又云：一一塵中無量身復現種種莊嚴剎一念沒生普令見獲無礙意莊嚴者，即第五句依內現依正也。僧祇品云：一微塵中能悉有不可言說蓮華界一一蓮華世界中賢首如來不可說，亦第五句也。世界成就品云：一毛孔內難思剎等微塵數種種住一一皆有徧照尊在眾會中宣妙法，即第六句正內現正依也。現相品云一切諸佛土一一諸菩薩普入於佛身無邊亦無盡、成就品云一切剎土入我身所住諸佛亦復然汝應觀我諸毛孔我今示汝佛境界，皆第六句也。
疏：又有四句：一、或唯依，佛即剎故；二、或唯正，剎即佛故；三、俱；四、泯。思之，可知。
鈔：疏又有四句等者，第二、約體四句也。相即互亡，故無有六。一、佛即剎者，佛體即是法性土故。廢己從他，佛體虛故；土外無佛，法性無二故。二、剎即佛者，剎體即是法性身故。廢他從己，剎體虛故；佛外無剎，法性無二故。由性無二，故以性融相，故身、剎相即。三、俱者，謂有身有土，不壞相故；若無身無土，無可相即故。四、泯者，謂佛即剎，故非佛；剎即佛，故非剎。以互奪故。
疏：隨舉一門，即攝一切，並如下說。
鈔：疏隨舉一門，即攝一切者，三、雙結體、用，以即、入二門無二體故：體外無用，唯相即故；用外無體，唯相入故。無有鏡外之明、明外之鏡故。言並如下說者，即指義分齊中。
疏：六、彰地位者，為顯菩薩修行佛因，一道至果有階差故。夫聖人之大寶曰位；若無此位，行無成故。
鈔：疏六、彰地位者，疏文二：初總彰大意，後開章別釋。前中二：先順明來意；後夫聖人下，立理反成。聖人之大寶曰位者，即周易下繫辭云：天地之大德曰生，聖人之大寶曰位。注曰：夫無用，則無所寶；有用，則有所寶也。無用而常足者，莫妙乎道；有用而弘道者，莫大乎位。故曰聖人之大寶曰位也。
疏若無此位，行無成者，即反成須位也。
疏：此亦二種：一、行布門，立位差別故；
鈔：疏此亦二種下，二、開章別釋也。於中三：一、正釋，二、會融，三、引證。初中先釋行布。言行布者，行位分布，階降淺深，如第二會明信，三明住，四明行，五明向，六明地，七明等、妙。前非是後，後非是前，故言行布。
疏：二、圓融門，一位即攝一切位故；一一位滿，即至佛故。
鈔：後釋圓融。言圓融者，圓滿融通。疏釋有二：初、正釋，二、引證。前中自有二義：一者、疏云一位即攝一切位故者，此總辨相攝。謂四十二位之中，隨舉一位，即攝一切，如初發心住，即攝餘九住及攝行、向、地等。二者、疏云一一位滿，即至佛故者，此別明五位互攝，如初住攝於初行、初迴向、初地，第二住攝第二行、第二迴向、第二地等。故第十住滿，則十行滿、十向滿、十地滿。故十住滿稱灌頂位，第十地滿時，亦稱灌頂而成佛；故十行智度圓，十地智度滿。海幢比丘頂出諸佛說法，灌頂住後即明佛者，即其事也。前唯約理行圓融，此兼明行證相似。
疏：初地云：一地之中具攝一切諸地功德。信該果海，初發心時，便成正覺等。
鈔：疏初地云下，二、引證也。文有三節：一云一地之中具攝一切諸地功德者，此約當地之中自互相攝。一地攝十地，以一例諸，位位皆然。上正引文。二云信該果海者，此明五位互攝。如賢首品中乃至則得灌頂而升位等，此即義引為證。三初發心時，便成正覺者，正明以初攝後。通於二義：若住滿成佛，即是當位，以初攝後；若究竟成佛，即異位相望，以初攝後。如四十二字門，初阿字門具後荼字也。上來總有三義：一、舉一位總攝五十二位，二、舉一位攝五位，三、舉初攝後。復應有以後攝初，初、後攝中，中攝初、後；一攝一切，一切攝一，一攝一，一切攝一切。如理，思之。上云初發心時，便成正覺，即是正引經文。梵行品云：若諸菩薩能與如是觀行相應，於諸法中不生二解，一切佛法疾得現前，初發心時，即得阿耨多羅三藐三菩提，知一切法即心自性，成就慧身，不由他悟。今略引耳。
疏：然此二無礙，以行布是教相施設，圓融是理性德用。
鈔：疏然此二無礙下，會融也。於中二：初、辨定其相，二、正明會融。前中有二對行布、圓融，以教對理，以相對性；下正圓融，但融相、性。初對謂約能詮教道，則行布不同；約所詮之理，則圓融無礙。第二對就所詮中，約相，則深淺不同；約性，則融通無二。言德用者，即德相業用也。
疏：相是即性之相故，行布不礙圓融；性是即相之性故，圓融不礙行布。圓融不礙行布故，一為無量；行布不礙圓融故，無量為一。無量為一故，融通隱隱；一為無量故，涉入重重。
鈔：疏相是即性之相故下，正明會融，文有三番：第一番直明無礙。第二番更互相成，謂無量本是約相行布，圓融本是一理平等；今圓融既不礙行布，故成無量之德。下句反此，可知。第三番從無量為一故，融通隱隱下，明相成而不失本相。無量為一故，融通而不失本相，故隱隱然似有；一為無量，故能重重；不失一相，故能涉入。
疏：故世親以六相圓融。上下之文非一。
鈔：疏故世親以六相圓融下，第三、引證。此引論證，即總、別、同、異、成、壞。由此，故得舉一全收。至下廣明。次云上下之文非一者，雙引經、疏。若望經，則唯是下文；若望疏文，通指一經上下耳。
疏：七、說勝行者，欲登妙位，非行不階。故君子不患無位，患己不立。
鈔：疏七、說勝行者，疏文亦二：先明大意，後開章解釋。前中，初二句依教正釋；後二句引外事證，即論語第四。彼下二句云：不患莫己知，求為可知也。包氏注曰：求善道而學行之，則人知己。今引證此。求為可知及所能立，皆是行也。上兩句行成得位，下兩句行成得名。今為證位，故但引前耳。
疏：行亦二種：一、頓成諸行，一行一切行故，十住品云一即是多，多即一等、普賢行品說一斷一切斷等故。
鈔：疏行亦二種下，開章釋也。先釋，後融。前中明頓成中，先正明，後引證。言一斷一切斷等者，等取一障一切障、一修一切修、一證一切證。故普賢行品初說十句。若成此十，則頓成五十種勝行。一念瞋心起，百萬障門開。故偈中云：不可說諸劫即是須臾頃莫見修與短究竟剎那法。皆以圓融也。故妙嚴品云：一法門中無量門無量千劫如是說所演法門廣大義普運光天之所了。
疏：二、徧成諸行。此即行布，謂自大菩提心體、相、功德，乃至等覺中行。
鈔：疏二、徧成諸行下，釋行布。從始迄終，故云乃至。則五位所行，皆此攝也。菩提心為始。體即三心，謂：一、直心，正念真如法故，即是大智無所執著；二、深心，樂修一切諸善行故，即是大願，謂四弘等；三、大悲心，救護一切苦眾生故。七十八經云：菩提心燈，大悲為油，大願為炷，光照法界。光即直心，炷即深心，油即大悲心。多以三心為體，上求下化，照理起行，不出此故。
言相者，即無相為相，同法界相，無分量相，無齊限相也。言功德者，無德不收，故發心品十種大喻，百門校量，亦不及少分；七十八卷廣以喻歎，亦不能盡。賢首品云若有菩薩初發心誓求當證佛菩提彼諸功德無邊際不可稱量無與等、發心品云發心功德不可量眾智共說無能盡、又云菩薩發心功德量億劫稱揚不可盡以出一切諸如來獨覺聲聞安樂故等，皆發心功德也。又云：欲見十方一切佛欲施無盡功德藏欲滅眾生諸苦惱宜應速發菩提心。此上三事，皆是發菩提心；為萬行之本，故首明之。即此發心便名為行。
疏：此二無礙，例如位說。
鈔：疏此二無礙下，第二、融通，可知。
疏：八、示真法者，欲成行位，須解法理；不體理、事，行亦非真。故兜率偈云：不了真實法諸佛故興世。此亦二種：一、顯事理無礙法，二、顯事事無礙法。並如義分齊說。
鈔：疏八、示真法下，文亦有二：先總明，後別釋。文含多義，不異義分齊中教因總該，故此略舉。義深理要，故別為一門。
疏：九、開因性者，謂上因果、理事，皆由眾生性有。若性非金、玉，雖琢，不成寶器。良以眾生包性德而為體，依智海以為源。但相變體殊，情生智隔。今令知心合體，達本情亡。故談斯經，以為顯示。
鈔：疏九、開因性者，文亦二：先總，後別。總中，先躡前起後；後良以下，總相解釋。於中有三：初、明因義。本有恆沙性德，本覺、佛智無二體，故以此為因。二、但相變下，覆彼因義，是須開所以。相變體殊者，迷真如以成名相故；情生智隔者，失正智，而成妄想故。上對約境，下對約心，五法具矣。三、今令下，正明開義。知心空寂，則名相泯，而真體合；達本無住，則妄想亡，而正智生。真本不可以功成，要亡功而本就；深源不可以行得，必行盡而源成。若寂、照雙流，則因性開矣。性即知見，知見、性相，並皆顯現。故談已下，結成開義。
疏：亦有二種：一、以言顯示，令其知有；二、使其修行，悟、入顯現。如下破塵出經卷等。亦如法華云：唯以一大事因緣故，出現於世。所謂開、示、悟、入佛之知見，眾生等有，故言唯一。
鈔：疏亦有二下，別釋。以言顯示，令其知有者，唯明示義。如示貧女宅中寶藏，未見未得。二、使其修行者，義通開、示。不知令知，名之為悟；未證能證，稱之為入。顯現之言，對於開義。如下破塵下，引經證成。經云：如有大經卷量等三千界在於一塵內一切塵悉然有一聰慧人淨眼悉明見破塵出經卷廣饒益眾生佛智亦如是徧在眾生心妄想之所纏不覺亦不知諸佛大慈悲令其除妄想如是乃出現饒益諸菩薩等，即其義也。
疏唯以一大事因緣故者，即引他經。大乘法師但云：事物體事，事義道理，隨應皆得。今略釋之。無二無三，故名為一；佛因佛果，故稱為大；因果幹能，令物解脫，並稱為事；言因緣者，如來因此、緣此，故出現耳。又因緣者，屬於大事，正因佛性為因，緣因佛性為緣；了因所了為因，生因所生為緣。斯則大事通因通果。因緣但語於因，因即種性之義。故彼經云：佛種從緣起，萬行為緣，起斯佛種，成菩提故。
疏所謂開、示下，義引彼經。具云：舍利弗！云何名諸佛。世尊唯以一大事因緣故，出現於世？諸佛。世尊欲令眾生開義佛知見，使得清淨，故出現於世；欲示義眾生佛之知見，故出現於世；欲令眾生悟義佛知見，故出現於世；欲令眾生入義佛知見道，故出現於世。廣釋如別，略釋如下。
疏眾生等有，故言唯一者，隨難而解，唯解一字耳。
疏：十、利今後者，既等有其分，故廣利無邊。
鈔：疏十、利今後者，文中亦二：先躡前總辨；
疏：此亦二種：一、利今，即佛在當機；二、利後，即今之見聞。發心品云：我等諸佛護持此法，令未來世一切菩薩未曾聞者，皆悉得聞。
鈔：後此亦下，開章別明。又分為三：初約時分二，可知；
疏：此益復二：一、令得見聞為堅種故。出現品云：如人食少金剛，終竟不銷等。二、令起行成證入故。出現又云：設有菩薩，無量百千億那由他劫行六波羅蜜，修習種種菩提分法，若未聞此如來不思議大威德法門，或時聞已，不信，不解，不順，不入，不得名為真實菩薩，以不能生如來家故；若聞此法，信、解、隨順、悟入，當知此人生如來家，乃至深入如來無礙境界。良以有作之修，多劫終成敗壞；無心體極，一念便契佛家。賢首品云：十剎塵數如來所悉皆承事盡一劫若於此品能誦持其福最勝過於彼等。
鈔：次此益復二下，約行分二；後又此利益下，對前辨異。二中，疏云終竟不銷等者，等取餘句。餘句云：要穿其身，出在於外。何以故？金剛不與肉身雜穢而同止故。於如來所種少善根亦復如是，要穿一切有為諸行煩惱身過，到於無為究竟智處。何以故？此少善根不與有為諸行煩惱而共住故。
疏二、令起行成證入故下，文二：初證釋；後良以有作下，釋成。今初疏云乃至深入如來等者，中間經云：隨順一切如來境界，具足一切諸菩薩法，安住一切種智境界，遠離一切諸世間法，出生一切如來所行，通達一切菩薩法性；於佛自在，心無疑惑，住無師法，深入如來無礙境界，故云乃至。
疏：又此利益別對前九，成十種益，謂：一、聞法爾，則知常徧，成見聞益；二、聞本行願，學佛發興，成發心益；三、聞機感，知法由善起，成造修益；四、聞為本，知其義圓，成頓得益；五、聞果德，則信樂、願齊，成滅障益；六、聞位，期心證入，成攝位益；七、聞行，發意修行，成起行益；八、聞法，決須解了，成稱性益；九、聞因，知一切皆同，成轉利益；十、總具前九，成速證益。故前九因，皆為今益。
鈔：疏又此利益下，對前辨異。所以辨異者，亦為揀濫故。以利今後義，似順機感，機感亦有二世機故。故上文明約行分二，已是異前，但約時故。又順機多約於所，利益多約於能。又順機但是別義，利益通於十義，即總、別之異。故對前九別成斯十益也。於中二：先別對前；後亦可已下，通申本義。
今初文中，此十種益出於旨歸，但次第不同耳。彼次第云：一、見聞益，二、發心益，三、起行益，四、攝位益，五、速證益，六、滅障益，七、轉利益，八、造修益，九、頓得益，十、稱性益。此依從淺至深，自利、利他等而為其次。今疏順前九門，展轉相生，後能成前，以為次第耳。然見聞等實通十因，欲顯別義，隨便逐勝，以別配耳。
一、以法爾常說、徧說，便能觸目對境，一切時中常如法見。所引經文如前總中。又出現品云：佛子！譬如雪山有藥王樹，名曰善見。若有見者，眼得清淨；若有聞者，耳得清淨等。佛子！如來。應。正等覺。無上藥王亦復如是，能作一切饒益眾生。若有得見如來色身，眼得清淨；若有得聞如來名號，耳得清淨等。又云：佛子！我今告汝：設有眾生見聞於佛，業障纏覆，不生信樂，亦種善根，無空過者，乃至究竟入於涅槃。上雖明見佛，佛是華嚴佛故，舌根嘗法味故。賢首品云：此法希有甚奇特若人聞已能忍可能信能受能讚說如是所作甚為難等。兜率偈讚品云：設於念念中供養無量佛未知真實法不名為供養若聞如是法諸佛從此生雖經無量苦不捨菩提行一聞大智慧諸佛所入法普於法界中成三世導師。明知見聞，其益深矣。
疏發心益者，若不聞此，不能發心；設有發心，不得尊勝。以初發心時，便成正覺等故。義如前引。
疏造修益者，謂聞此普法，便能造修，一行，一切行故。如前引出現品云：多劫修行，不聞此法，非真修故。
疏頓得益者，如下六千比丘言下獲於十眼，善財童子一生便能頓圓諸位，法界品初菩薩頓證等。並如教迹中引。
疏滅障益者，即一斷一切斷。如隨好品天鼓教云：汝等應發阿耨多羅三藐三菩提心，以等法界三業悔過。結云：若如是知，是真實懺悔，一切罪惡，悉得清淨。說此法時，百千億那由他佛剎微塵數世界中兜率陀諸天子得無生法忍。又諸天子以香、華等供佛，而成大益。又云：其諸香雲普雨無量佛剎微塵數世界。若有眾生身蒙香者，其身安樂，譬如比丘入第四禪，一切業障，皆得消滅。若有聞者彼諸眾生於色、聲、香、味、觸，其內具有五百煩惱，其外亦有五百煩惱，貪行多者二萬一千，瞋、癡、等分亦然，了知如是悉是虛妄，如是知已，成就香幢雲自在光明清淨善根等。皆滅障益也。
疏攝位益者，如前位中具明。
疏起行益者，如普賢行品云：菩薩摩訶薩得聞此法，少作方便，疾得阿耨多羅三藐三菩提，以一行一切行故。如前行中具引。
疏稱性益者，謂依此普法，一切眾生無不皆悉稱其本性。佛果海中舊來益竟。故出現品云：如來成正覺時，於其身中普見一切眾生成正覺，乃至普見一切眾生入涅槃，皆同一性，所謂無性。若不稱性，豈得然也？
疏轉利益者，如第一重地獄天子得益竟，展轉成三重之益，後二即轉利益也。如上滅障即第二重，亦是轉利益。所望處別，故為滅障。第三重云：若有眾生見其蓋者，種清淨金網轉輪王一恆河沙善根。佛子！菩薩住此轉輪王位，於百千億那由他佛剎微塵數世界中教化眾生。乃至云：若有暫得遇斯光明，必獲菩薩第十地位，以先修行善根力故。皆轉利益。
疏速證益者，如前教迹中辨一生圓曠劫之果中說。
疏故前九因，皆為今益者，結也。
疏：亦可前一一門，皆成十益，可以意得。
鈔：疏亦可前一一門，皆成十益者，此第二意，卻是正意，上但隨宜耳。
疏：因上十義，故此教興。發心品中有十所因。彼云以佛神力故，世尊本願力故等，因、緣相參。對會因、緣，可以意得。
鈔：疏因上十義，故此教興下，第三、結屬會釋也。此上結屬，下會釋經文。彼經具云：其說法者同名法慧，悉以佛神力故，世尊本願力故，為欲顯示佛法故，為以智光普照故，為欲開闡實義故，為令證得法性故，為令眾會悉歡喜故，為欲開示佛法因故，為得一切佛平等故，為了法界無有二故，說如是法。十因舉二，故有等言。
疏因、緣相參者，神力是緣，餘皆是因，故云相參。今略舉二，即有因、緣。以疏對彼，因、緣易知，故云可以意得。
疏：第二、明說經緣者，一切經首說時、方、人等，皆是緣起。
鈔：疏第二、明說經緣等者，疏文分二：先引例總明；後今有十緣下，開章別釋。前中謂六成就中，信、聞二種屬於阿難在佛滅後結集時安，不為經緣；餘四成就為經緣起：說必依時，要有方處，人通說、聽，即佛及眾四義足矣。問：智論云：說時、方、人，令生信故。何以今言為緣起耶？答：六中，初二唯屬證信，後四義有兩兼。阿難引之，為生物信；當時無此，教不得興，故為緣起。今十緣中具有此四。
疏：今有十緣：一、依時，二、依處，三、依主，四、依三昧，五、依現相，六、依說者，七、依聽者，八、依德本，九、依請者，十、依加者。
鈔：疏今有十緣下，開章別釋中二：先列，後釋。
疏：今初、依時。夫心冥至道，則渾一古今；法界無生，本亡時分。下經偈云：如來得菩提實不繫於日。況無涯之說，念、劫圓融哉！
鈔：疏今初、依時下，釋，疏文分四：一、大意；二、開釋；三、融會；四、廣如旨歸一句，出法源。今初，分二：先拂迹顯實，後就德顯圓。前中，疏夫心冥至道，則渾一古今者，此約人顯實。心與理冥契，則無今古之相。故肇公云：古今通，始終同，窮本極末，浩然大均。生公法華疏云：古亦今也，今亦古矣。
疏法界無生等者，就法顯實也。有生，則屬三世，便即有時；無生，則無三世、剎那，安有時分？故出現品云：真如離妄恆寂靜無生無滅普周徧等。
疏下經偈云下，引經證。略舉人證耳。即兜率寶幢偈也。彼具云：眾生如是說某日佛成道如來得菩提實不繫於日。法界品云：菩薩智輪遠離一切分別網，超越一切障礙山，不可以生死中長短、染淨、劫數顯示等，其文非一。
疏況無涯之說等者，二、就德顯圓。無涯之說，豎約長時，故旨歸云：常恆之說，前後際而無涯。念、劫圓融者，約一念即不可盡。一念即無量劫，無量劫即一念等，故云爾也。一念即多劫，何定時之長短哉？
疏：今以無時之時略顯十重時別：初、唯一念，二、盡七日，三、徧三際，四、攝同類劫，五、收異類劫，六、以念攝劫，七、劫、念重收，八、異類界時，九、彼此相入，十、以本收末。謂以非劫為劫故。於前十時恆演此經。
鈔：疏今以無時之時略顯十重時別者，此下第二、開章解釋也。就中三：初上二句標；次初、唯下，釋；後於前下，結。
二、釋中初、唯一念者，謂於一剎那頓徧無盡之處，說無邊法。
二、盡七日者，謂初成道，一七日中自受大法樂。大法樂者，所謂智慧寂靜樂。第二七日頓說此經。何以初成便說此經？此經勝故。若以初成表勝，初七最初，何故不說？論云：思惟行、因緣行故。因者，能說之智；緣者，所化之機。將欲說所得妙法，以逗物機，故云思惟行行。
疏三、徧三際者，謂盡前後際各無邊劫，常恆周徧演說此經，初無暫息。上三易故，疏但列名而已。
疏四、攝同類劫下，以義稍隱，故並加字。旨歸但云：四、攝同類，五、收異劫，六、念攝劫，七、復重收，八、異界時，九、彼相入，十、本收末。今加一字，義則易見，故並不釋，唯釋第十耳。言攝同類劫者，於前無邊劫各攝同類，如長劫唯攝長劫，短劫唯攝短劫等。
疏五、收異類劫者，謂：長劫攝短劫等。
疏六、以念攝劫者，於一念中即攝無邊同、異類劫，念念皆爾。
疏七、劫、念重收者，此上念念所攝劫中，各以念成劫，彼一一念亦各攝諸劫。是則念念既其不盡，劫劫亦復不窮，如因陀羅網重重無盡也。
疏八、異類界時者，上之七重，且約一類世界，如今娑婆一類。今辨樹形、江河形等無邊異類之剎，剎既同處，而有不同；時亦同時，而各別分齊。盡彼時分，常說此經。
疏九、彼此相入者，即彼異類界所有時劫亦各別相收，或同、異類界時互相攝入。若念若劫，重重無盡，同前四、五、六、七。於彼諸時，常說此經。
疏謂以非劫為劫者，第十難見，故以此句釋之。以非劫為本，劫即為末。言非劫者，離分限故。如華藏世界以非劫為劫，劫即非劫。念等亦爾，以時無長短，離分限故；以染時分說彼劫故。以時無別體，依法上立；法既融通，時亦隨爾。故離世間品云：菩薩摩訶薩知一切劫即是非劫，而真實說一切劫數，是為第六無等住。故云非劫為劫。於前無量時劫常說華嚴。
疏：又此十種，隨一圓收。依此說時，則無始終。亦隨見聞，說初成等，如前法爾中辨。若依此時，則迥異餘教，而餘教時不出於此。或說三七、六七等，隨見聞故。
鈔：疏又此十種，隨一圓收者，此下第三、融會也。於中三：初、此上二句正融會；二、依此說時，則無始終下，通妨難。此上牒疑情。既無始終，何有初成之始、九會之終？亦隨見聞下，會釋也。故疏指前通。又此一部即是無邊法海，以下皆結通無分齊故，一部即是一切說故。
疏若依此時下，三、顯勝能。於中又三：初揀他顯勝；次而餘教下，會他顯勝故；後或說下，再通妨難。難云：彼有三七、六七等殊，云何不出於此？故今通云：皆是此經之時，隨見聞故。
疏：廣如旨歸。
鈔：廣如下，四、出法之源。
疏：第二、依處者，夫智窮真際，能、所兩亡，假說依真，而非國土。
鈔：第二說經處，疏文有四：第一、總彰大意，第二、敘昔順、違，第三、句數圓融，第四、別明處異。初中有三：初、拂迹顯實，二、融通顯圓，三、依義建立。
今初，至而非國土，即拂迹顯實中，謂既亡能、所，何有能依之佛、所依之處？普賢三昧品云普賢身相如虛空依真而住非國土，猶是假說，以真無能、所，無可依故。
疏：況剎、塵即入，染、淨參融，圓滿教之普周，難以分其處別。
鈔：疏況剎、塵即入下，第二、融通顯圓。無能、所依，尚通實、頓二教，實教、頓教尚離處所，況於圓教耶！剎、塵即入，即下通、局交徹二種四句。染、淨參融，即下染、淨無礙二種四句。圓滿教下，總結，難思。
疏：然真非事外，不壞所依，以上無時之時徧此非處之處。
鈔：疏然真非下，第三、依義建立。不壞相故，不妨立時。然旨歸約處先已有，依此說經，後辨其時。疏家欲順六成就之次第，故先明時耳。
疏：然有言此經在穢土說，居摩竭等故；有云處淨土說，在華藏故；有云如實義者，二種身、土無定異處，即於一處見聞異故。上之三義，後一近宗。
鈔：疏然有言下，第二、敘昔順、違。於中二：先正敘；後上之下，決斷。前中，第一師云：既七處九會、人三天四，並居娑婆欲界之中，明是穢也。第二師云：說此經時，華藏世界六種震動。又言其地堅固，金剛所成。娑婆乃是土石諸山，豈得將此而為穢也？第三師云：但合上二無礙，謂：感娑婆者，對華藏而見娑婆；感華藏者，對娑婆而見華藏。亦如螺髻所見，如自在天宮；身子所見，丘陵坑坎。華藏品云：譬如見導師種種色差別隨眾生心行見諸剎亦然。後決斷。言後一近宗者，且知剎該淨、穢，即二四句中之一句；未窮玄妙，故云近宗。
疏：然說此經處，淨、穢無礙，通、局交徹，各二四句。
鈔：疏然說此經處下，第三、句數圓融。於中有三：一、雙標，二、雙釋，三、以粗例細。初標，可知。
疏：初淨、穢中，謂：或唯染，或唯淨，如前二義；或俱，華藏內娑婆故；或泯，染、淨相盡，同一法界故。
鈔：疏初淨、穢中下，雙釋。先釋染、淨二種四句。前一四句以本剎、末剎相望成四句。華藏為本剎，世尊修因所嚴淨故；剎種所持世界為末剎，應眾生有故。然末剎即狹，本剎則寬；末通淨、穢，本剎唯淨。若寬、狹相望，自屬通、局。今論淨、穢故，但取末中染剎。前二句可知。第三句雙明本、末，故得稱俱，不同前二。說華藏，即不言娑婆；說娑婆，即不論華藏。今要明華藏之內娑婆，如一莊嚴城中舉一小室耳。上三皆約事明，第四句唯約理說。若理、事相望，則前三句皆末，第四句復為其本。故華藏品云：華藏世界海法界等無別莊嚴極清淨安住於虛空等。
疏：又或唯染，摩竭等覆淨相故；或唯淨，其地金剛，染相盡故；或俱，隱、顯無礙故；或俱非，各相形奪，二相盡故。
鈔：疏又或唯染下，第二四句隨取一剎，即有四句，不論本、末、染、淨。今正約娑婆染剎，上論四句也。即前三約淨、穢、虧、盈，後一約相盡理現。若約機說者，染，就劣機見故；淨，就勝機見故；俱，約二人同見故，剎體自在故；俱非，約頓機故，亦唯約體故。
疏：次明通、局交徹二四句者，
鈔：疏次明通、局二四句等者，先標，後釋。
疏：謂：或局，此一界故；或通，該十方故；或俱，即此即徧故；或泯，二相盡故。
鈔：釋中，前四句約一重平漫以論，後四句約重重相攝以說。又前四約以人望處論通、局，後四唯約說處論通、局。前中，初二句唯約相說：一、謂此界七處說經，二、謂十方諸剎齊說。三、以相隨性，故即一能徧，如光明覺品。彼云：如於此處見佛。世尊坐蓮華藏師子之座，十方一切諸世界中，各有百億閻浮提，百億如來亦如是坐。此明一會即徧一切，非是彼處各別有佛。四、即歸理平等。
疏：又或局，此界攝一切故；或通，此入一切故；或俱，即攝即入故；或泯，形奪相盡故。
鈔：後四句中：初一、約廣容門，事含於理，事、理無礙故，令一界即理，能攝一切；二、約普徧門，事如理徧，令此一界隨所依理，入一切剎；三、廣容即普徧，故正攝之時，便能徧入，以此二門無異體故；四、泯同平等門，法界之中俱不可得故。
疏：又以一塵例剎，亦有四句，可知。
鈔：疏又以一塵例剎，亦有四句者，三、以粗例細也。引文如前依、正融通中說。
疏：若從狹至寬，略顯十處：
鈔：疏若從狹至寬，略顯十處下，第四、別明處異中，文分為六：一、標數；
疏：初、此閻浮七處九會而周法界，如升須彌品；二、周百億同類一界，亦徧法界，如光明覺品；三、徧異類樹形等剎；四、徧剎種；五、徧華藏；六、徧餘剎海，若種若剎；七、徧前六類剎塵，皆有同、異類剎；八、盡虛空界容一一毛端之處，各有無邊剎海；九、猶帝網；十、餘佛同。
鈔：二、初、此下，列釋；三、然上下，總結；四、然說十住下，釋妨；五、十、餘佛同者下，隨難重釋；六、又上十處下，總融十義。二中，然其十名與旨歸小有不同。旨歸云：初、此閻浮，二、周百億，三、盡十方，四、徧塵道，五、通異界，六、該別塵，七、歸華藏，八、重攝剎，九、猶帝網，十、餘佛同。今疏所以不同彼者，以歸華藏即前染、淨無礙，故不立之。故旨歸文云：事盡理現，染相盡故。其該別塵與徧塵道，並皆是塵，故第七中攝。八、重攝剎者，亦明華藏中塵，一一攝餘剎海，亦不異於第六別塵，故並略之，而加四、五、六以成十義。彼三即此八，彼五即此三。此亦賢首略疏之中光明覺品中意，參而用之耳。
疏如升須彌品者，此文為證七處而周法界之言。文云：爾時世尊不離一切菩提樹下，而上升須彌，向帝釋殿。下云：十方世界，悉亦如是。法慧偈云：一切閻浮提皆言佛在中我等今見佛住於須彌頂十方悉亦然，如來自在力，皆徧法界之文也。七處皆爾。文中但三賢三天，言不起而徧。義如下疏。
疏如光明覺品者，此證百億徧法界，皆有同類一界。言同類者，同有須彌、大海、鐵圍、四洲、二十八天，各有百億，故名同也。彼經云：如是無數、無量、無邊、無等、不可數、不可稱、不可思、不可量、不可說、盡法界、虛空界，所有世界，南、西、北方、四維、上下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞。揀唯閻浮，故云百億；揀下異類，故云同類一界。
疏三、徧異類樹形等剎者，上二皆略釋，下八唯列名目而已。而言等者，等取江河迴轉形等，經列二十形，結有不可說不可說佛剎微塵數異類。一一流類，皆徧十方虛空法界，與前須彌界等互不相礙，各於其中轉斯法輪。
疏四、徧剎種者，向明異類，且舉百億中異類，故今方明剎種。然異類言，雖通華藏，言總意別。言徧剎種者，即取最中無邊妙華光香水海中普照十方熾然寶光明世界種。其中攝二十重佛剎微塵數世界，結：有不可說佛剎微塵數世界，於中布列。今遮那亦徧其中。
疏五、徧華藏者，謂徧華藏一界有前十不可說佛剎微塵數世界種。既皆如來修因之所嚴淨，故常處其中，而演說法。
疏六、徧餘剎海，若種若剎者，即華藏之外十方無間窮盡法界之剎海，例如華藏也。如第六卷現相品說：華藏世界海東有世界海，名清淨光蓮華莊嚴，南方名一切寶月光明莊嚴藏，西名可愛樂寶光明，北名毗瑠璃蓮華光圓滿藏，東北名閻浮檀金玻瓈色幢，東南名金莊嚴瑠璃光普照，西南名日光徧照，西北名寶光照曜，下方名蓮華香妙德藏，上方名摩尼寶照曜莊嚴，結云十億佛剎塵數等是也。
疏七、徧前六類剎塵者，前之六段，各是一類。此上諸剎皆以塵成，一一塵中皆有佛剎，如來於彼塵內剎中說經。故華藏品云：華藏世界所有塵一一塵中見法界。法界尚見，何況剎耶！又云：一一塵內難思剎隨眾生心各別住。又云：如於此會見佛坐一切塵中悉如是。其文非一。
疏八、盡虛空界容一一毛端之處，各有無邊剎海者，此不論成剎之塵，但取容塵之處徧於空矣。如二界中間空無有物，亦是容塵之處。今取徧法界、虛空界、有剎、無剎、有塵、無塵，但可容塵之處，即有無邊同類、異類一切剎等，如來於此常轉法輪。阿僧祇品頌云：一毛端處所有剎其數無量不可說盡虛空量諸毛端一一處剎悉如是彼毛端處諸國土無量種類差別住有不可說異類剎有不可說同類剎不可言說毛端處皆有淨剎不可說種種莊嚴不可說種種奇妙不可說。如是等文，其證非一。而言於中說法者，彼次頌云：於彼一一毛端處演不可說諸佛名出妙音聲不可說轉正法輪不可說於彼一一法輪中演修多羅不可說於彼一一修多羅分別法門不可說於彼一一法門中又說諸法不可說於彼一一諸法中調伏眾生不可說等。
疏九、猶帝網者，彼一一微塵既各攝無邊剎海，即此剎等復有微塵，彼諸塵內復有剎海。是則塵塵不盡，剎剎無窮，如帝釋殿網重重重重，不可說其分量；而毗盧遮那亦重重無盡，常演說法。
疏十、餘佛同，下文自釋。
疏：然上十類，一一各徧法界，而前九正是遮那說法之處。
鈔：疏然上十類，一一各遍法界等者，第三、總結也。由上十門，初二有徧法界之言，從三至十，皆略此言，故今總結皆徧。
疏：然說十住等處，雖復各徧法界，乃至塵、毛，為門不同，亦無雜亂。若約十住與十行等全位相攝，則彼此互無，各徧法界。若約諸位相資，則彼此互有，同徧法界。一一品會，準此，知之。
鈔：疏然說十住下，第四、釋妨。謂有問言：若忉利天說十住法，既徧虛空，周於毛道，未知夜摩天等亦說十住不？設爾，何失？二俱有過。若彼不說，則說處不徧；若彼亦說，處則雜亂。何以經中唯云忉利說十住法，夜摩天處說十行等耶？故為此通。於中三：初總答前問；次重通再難；後一一品下，以一例餘。初中即隱顯門。謂一門顯時，餘門則隱。如以十住為門，唯言十住徧；十行為門，唯明十行徧等。故云為門不同，亦無雜亂。
疏若約十住至彼此互有，同徧法界者，即第二、重通再難。謂更有問云：若約為門不同，為互相見不？若相見者，還成雜亂；若不相見，何以知徧？今答此問，明有見、不見。謂若約相即，即不相見；若約相入，則許互見。言若約十住與十行等全位相攝，則彼此互無，各徧法界者，是相即門。謂若以十住攝於餘位，則唯有十住，餘位如虛空，以餘位廢己，同十住故。餘位亦爾。十住徧時，非十行等徧，是故互無，各徧法界。
言若約諸位相資，則彼此互有，同徧法界者，是相入門。以約力、用互資，不壞自、他，如兩鏡相照故，東鏡動時，西鏡中之影亦動，故得同徧法界，而有主、伴，故非雜亂。如十住為門，帶十行等同徧法界時，但名十住徧，不名十行等徧。若十行等為門，亦然。則有力、能攝者為主，無力、被攝者為伴。前相即門中正十住徧時，不妨餘徧，但隱、顯不同耳。十住徧時，十行等即隱；十行徧時，餘隱亦然。依相即門亦名純門，徧周法界、塵、毛，唯有十住等故。依相入門亦名雜門，以諸位一時相資徧故，則十住中有十行等。餘義至義理分齊中廣辨。
疏：十、餘佛同者，此佛既爾，餘佛亦然。故諸會結通，皆云我等諸佛亦如是說。
鈔：疏十、餘佛同者下，第五、隨難重釋中二：先正顯同徧；後然主主下，釋通妨難。前中以豎窮三際，橫徧十方，佛佛德用、說法，皆同故。故經云：三世諸佛已說、今說、當說。疏中引經我等諸佛亦如是說，即橫論也，即證法佛言也。十地經云：我不見有諸佛世界彼諸如來不說此法，即金剛藏說法菩薩言也。
疏：然主主不相見，伴伴不相見，主、伴、伴、主則互相見。若互不相見，即各徧法界；互相見故，同徧法界，亦無雜亂，亦無障礙。
鈔：疏然主主下，二、通妨中，謂有問言：餘佛說處與遮那佛為相見不？設爾，何失？二俱有過。謂若相見，即乖相徧；若不相見，即乖主、伴。故為此通。謂見與不見，二義俱成；二互相見，主、伴義成；見與不見，徧義皆成。但各徧、同徧以為異耳。文具四句。言主主不相見者，遮那為主時，十方餘佛但得為伴，不得為主。若餘佛為主，遮那亦即為伴，不得為主。故云主主不相見。二、伴伴不相見者，如諸佛為遮那伴時，遮那更不得為伴，故云伴伴不相見，非謂彼諸伴佛自不相見。
疏主、伴、伴、主則互相見者，即第三、第四句也。三、主、伴得相見者，如遮那為主，見餘伴佛，伴佛亦見遮那故。四、伴、主相見者，如遮那為伴，餘佛為主，則得相見。然三、四二句義則不異，但約一人互通主、伴，故成四耳。言無雜亂者，結為門別故。言亦無障礙者，約常融攝故。
疏：又上十處共為緣起，舉一全收，以一一處稱法性故。而隨前一一時，皆徧此諸處，又隨一一處，皆具前時，頓說此經。此猶約器世間說。若約智正覺及眾生世間，即一一佛身支節、毛孔，皆攝無盡重重之剎。普賢、眾生，一一皆爾，並是遮那說經之處。
鈔：疏又上十處下，第六、總融十義。於中分三：初正顯十義融通；次而隨下，對時顯處；後此猶約下，通顯甚深，謂上十重但是器世間耳。未說佛毛孔及眾生毛孔中事，一一皆悉重重無盡。言普賢、眾生，一一皆爾者，普賢若望如來，亦名眾生世間；若望眾生，亦名智正覺世間。又舉普賢，則攝一切菩薩也。
疏：第三、依主者，夫真身寥廓，與法界合其體；包羅無外，與萬化齊其用。窮源莫二，執迹多端；一身、多身，經論異說。
鈔：第三、依主，疏文分五：一、總彰大意；二、今說此經下，假問徵起；三、故說此經下，總相會通；四、今先明下，開章別釋；五、是知或說下，會通餘教。今初，謂如來唯一無障礙身，隨機教異耳。
疏夫真身寥廓，與法界合其體者，若以法界為身，法界即身，不言合體。今以無障礙智與如冥一，故言合體。故金光明云唯如如及如如智獨存，則以如、智共為真身；既智合如，則令色相功德無不合如。
疏包羅無外，與萬化齊其用者，體既合如，如無不在，如無不包，故令佛身亦無不包矣。萬化云云，即是法身大用。而言齊者，以如來得一切法量等身，故假言齊耳。上二義明佛身體、用同法界體、用，故渾萬化即真，會精、粗一致，圓融無礙也。故次疏云窮源莫二。謂若據本以適末，則一源有萬派；若尋流以討源，則千途無異轍；若三江之浩淼，並源出於泯山也。執迹多端者，即據本適末，不知多端是應迹耳。
疏一身、多身，經論異說者，出執迹之由也。由經論中一、多異說，故經隨物異，論逐經通，人隨教執。若識其源，一、多無礙。故光明覺品云一身為無量無量復為一了知諸世間現形徧一切此身無所從亦無所積聚眾生分別故見佛種種身，即其義也。
言異說者，或說唯一，即如此經云：十方諸如來同共一法身一心一智慧力無畏亦然等。
或說二身，佛地論說：一、生身，二、法身。謂法身、實報，皆名法身，實功德法故；他報、化身俱名生身，為物生故。智度論中意亦同此。又般若論說有二佛：一、真佛，二、非真佛。初是法身，後即報、化。下經之中亦多說二。文云：諸佛真身本無二應物分形滿世間。又云：佛以法為身清淨如虛空所現眾色形令入此法中等。
或分為三，即法、報、化，亦言法、報、應。應即化也。
或說四種，楞伽經說：一、應化佛，二、功德佛，三、智慧佛，四、如如佛。初是化身，中二是報身，後一是法身。金光明經又說四種：一、化身非應，謂為物所現龍、鬼等形，不為佛身，名化非應。二、應身非化，謂地前菩薩所見佛身，依定而現，非五趣攝，名應非化，即四善根所見，一大千界一應身也。三、亦應亦化，謂諸聲聞所見佛身，見相修成，故名為應；人見同類，故名為化。四、非應非化，謂佛真身。前三並是化身，後一法、報二身。佛地論中亦說有四：一、受用非變化，謂自受用身；二、變化非受用，謂變化身，化地前類；三、亦受用亦變化，謂他受用身，化十地菩薩；四、非受用非變化，所謂法身。是則前金光明約三身上論四，合法、報而開化身。今約三身論四，三身俱開，復重開於報故。雖有四義，理不乖三。
或說五身，如大通經說。然叡公維摩疏釋云：所謂一法性生身，二亦言功德法身、三變化法身、四虛空法身、五實相法身。詳而辨之，即一法身也。何者？言其生，則本之法性，故曰法性生身；二推其因，則是功德所成，故是功德法身；三就其應，則無感不形，是則變化法身；四稱其大，則彌綸虛空，所謂虛空法身；五語其妙，則無相無為，故曰實相法身。五所以能妙極無相，四大包虛空，三徧應萬化，無感不形者，就機而明。何者？三有之形隨業而化，故有精粗、大小萬殊之差。二如來法身是妙功德果。功德無邊，果亦無邊；功德無相，果亦無相；功德方便，果亦方便。無邊，故量齊虛空；無相，故妙同實相；方便，故無感不形。是為如來真妙法身。陰界不攝，非有非無。一以有此身為萬化之本，故得於中無感不應，如冥室曦光，隨孔而照。光雖萬殊，而本之者一，所謂真法身也。若直指功德、實相名為法身，此乃以法深理假名為身，非色象之謂也。上皆五身義。若以三身攝之，初二是報，次一是化，後二是法。
又有義說有於九身，以三身各三故。法身三者：一真法界以為法身本有三大故，故為三耳，修成為報身，同體大悲名為化身。報身三者，真智所證，故名法身；智德圓滿，即是報身；為十地所現，故曰化身。應身三者，化必有體，即是法身，故經云：吾今此身即是常身、法身；三十二相、八十種好等，修因所成，即是報身；感而必形，即是化身。
或說有十，自有二義：一、約十地所得十身，如勝天王經說：一、平等身，二、清淨身，三、無盡身，四、善修身，五、法性身，六、離尋伺身，七、不思議身，八、寂靜身，九、虛空身，十、妙智身。二、約佛身之上自具十身，即如下明。故疏云一身、多身，經論異說，略示異義，無厭繁文。
疏：今說此經佛，為真？為應？為一？為多？若言真者，何名釋迦居娑婆界，人、天同見？若云應者，那言遮那處蓮華藏，大菩薩見，見佛法身？若云一者，何以多處別現？若云異者，何以復言而不分身？
鈔：疏今說此經佛，為真？為應？為一？為多下，第二、假問徵起。於中二：先問起；後若言真者下，徵難。今初但有兩對，已含前後諸義。徵難中二：先難真、應，後難一、多。初中有三：一、約名，二、約處，三、約機。若云一者下，二、難一、多。言多處別現者，如光明覺品云如於此處見佛。世尊坐蓮華藏師子之座，十佛剎微塵數菩薩所共圍繞，彼一一世界中皆有百億閻浮提，百億如來亦如是坐等文是也。又云：如於此處見佛坐一切塵中悉如是佛身無去亦無來所有國土皆明現等。疏何以復言而不分身者，出現品云：譬如梵王住自宮普現三千諸梵處一切人天咸得見實不分身向於彼諸佛現身亦如是一切十方無不徧其身無數不可稱亦不分身不分別。
疏：故說此經佛，並非前說，
鈔：疏故說此經佛，並非前說下，三、總相會通也。於中二：上即遮非；
疏：即是法界無盡身雲。
鈔：後即是法界無盡身雲下，顯正。於中三：初總相顯示，次對難會融，後結成難思。
疏：真、應相融，一、多無礙，
鈔：疏真、應相融，一、多無礙下，第二、對難會融。於中分二：先此二句雙標；
疏：即盧遮那是釋迦故；
鈔：後即盧遮那是釋迦故下，雙釋。亦二：先釋真、應，後釋一、多。前中二：先、此兩句唯釋真、應，通前約名為難。謂餘教遮那是真，釋迦是應。故經云：清淨法身毗盧遮那佛，千百億化身釋迦牟尼佛。今既相即，明是真、應相融。故名號品云：或名毗盧遮那，或名釋迦牟尼，但名異耳。又華藏品中明第十三重有世界，名娑婆，其佛即是毗盧遮那，故知相融也。
疏：常在此處，即他處故；遠在他方，恆住此故；
鈔：疏常在此處亦兼通前約處為難。謂常在此處，即他處故；遠在他方，恆住此故者，二、有二對正明真、應，兼顯一、多，而含有身、土，對前約處為難。初作真、應釋者，以約應，故在此；約真，故周徧法界。故經云：佛身充滿於法界普現一切眾生前隨緣赴感靡不周而恆處此菩提座。初句即真，餘三皆應；第四句常在此處，餘三句即他處也。言兼顯一、多者，在此處即一，在他處即多，如不起一處，徧一切處。處此菩提座，一也；普現眾生前，多也。言含土者，此處即娑婆，他處即兼華藏也。
疏：身不分異，亦非一故；
鈔：疏身不分異，亦非一故下，二、釋一、多也。身不分異，故非多，多不礙一也；亦非一，故離一，一不礙多也。上唯釋一、多。
疏：同時異處，一身圓滿，皆全現故；
鈔：疏同時異處，一身圓滿，皆全現故者，正釋一、多，兼該真、應。言一、多者，以一身全現，故非一非多也。一身現多，故一不礙多；多現而常一，故多不礙一。如上已引一身為無量無量復為一了知諸世間現形徧一切等。又云唯一堅密身一切塵中見等，出現品云如來於一成正覺身普現一切眾生數等身成正覺等。而言同時異處者，若異時異處，容許一身次第徧遊。今明同時異處，決是多身，而是一身全現，故非多矣。其猶一月一剎那中百川齊現，皆即一即多。又普現，故非一；一月，故非多。故智幢菩薩偈云譬如淨滿月普現一切水影象雖無量本月未曾二是也。故下光明覺品疏中明有同時同處見、異時異處見、同時異處見、異時同處見、同異時處一人頓見等。言兼該真、應者，一身圓滿即是真身，皆全現故即是應身。又言全現者，非分現也。言分現者，如一身中現多頭，頭中有佛，腰現仙人等，即分現也。今言全現者，即此佛身，即一切身，即諸類身，全菩薩身是佛身等。
疏：一切菩薩不能思故。
鈔：疏一切菩薩不能思故者，結成難思也，兼對前約人為難。菩薩尚不能思，況人、天能見耶！以離心緣相故。故二十一種功德中有無能測身。第八十經云：如來清淨妙法身一切三界無倫匹以出世間言語道其性非有非無故雖無所依無不住雖無不至而不去如空中畫夢所見當於佛體如是觀。由非真，非應，非一，非多，故不可作真、應、一、多等思也。故光明覺品云：佛身無生超戲論非是蘊聚差別法，故難思也。又云：無染無所著無想無依止體性不可量見者咸稱歎。其文非一。既云菩薩不能思，明唯佛境。
疏：今先明十身，後彰無礙。
鈔：疏今先明十身，後彰無礙下，第四、開章解釋也。於中三：初上二句標；
疏：言十身者，自有二義：一、約融三世間為十身者，一、眾生身，二、國土身，三、業報身，四、聲聞身，五、緣覺身，六、菩薩身，七、如來身，八、智身，九、法身，十、虛空身。二、就佛上自有十身：一、菩提身，二、願身，三、化身，四、力持身，五、相好莊嚴身，六、威勢身，七、意生身，八、福德身，九、法身，十、智身。廣顯其相，如第八地及離世間品辨。
鈔：次言十下，釋；後以此身雲下，總結周徧。
疏廣顯其相，如第八地及離世間品辨者，如第八地中明前十身各有十相。第二十身即是前十之中第七如來身之十相。又明前十身相作，謂：隨眾生心之所樂，能以眾生身作自身、國土身、業報身、聲聞身、獨覺身、菩薩身、如來身、智身、法身、虛空身，如上教迹中引；及一一釋相，並在下文。
言離世間品者，彼五十三中有十佛，即前第二十身，而名小異，彼亦會釋。言十佛者，所謂：成正覺佛、願佛、業報佛、住持佛、涅槃佛、法界佛、心佛、三昧佛、本性佛、隨樂佛。第五十八中又明十種見佛，即見前十佛。文云：所謂：安住世間成正覺佛無著見、願佛出生見、業報佛深信見、住持佛隨順見、涅槃佛深入見、法界佛普至見、心佛安住見、三昧佛無量無依見、本性佛明了見、隨樂佛普受見。然無著等復各十義，並至下當明。
疏：言無礙者，略有十義：
鈔：言無礙下，後彰無礙二：初標數，後列釋。今初標也。
疏：一、用周無礙，謂於上念劫、剎塵等處，遮那佛現法界身雲，業用無邊，悉周徧故。經云：如於此處見佛坐一切塵中亦如是等。其文非一。
鈔：疏一切塵中亦如是等者，等取下半云：佛身無去亦無來所有國土皆明現，此即第五經普賢菩薩偈也。言其文非一者，徧於一經。如第六經云：毗盧遮那佛願力周法界一切國土中恆轉無上輪。又云：一一微塵中能證一切法如是無所礙周行十方國。又云：佛演一妙音周聞十方國眾音悉具足法雨皆充徧等。如是等用無量無邊，謂：或現攝生，或現威儀，或現八相，或現三乘形，或現五趣形，或現六塵境差別名號、業用多端，不可稱說。法界微細，無不皆徧，故云用周也。
疏：二、相徧無礙，謂於上差別用中，各攝一切業用故。
鈔：疏二、相徧無礙，謂上差別用中，各攝一切業用故者，如上所明攝生威儀行、住、坐、臥。如不思議品云：如來一坐食已，結跏不動，徧於十方，經一切劫。今明即此坐中便具行、住及臥也。又如前現八相相徧者，嵐毗尼林神說如來受生云：善男子！當我見佛於此四天下閻浮提內嵐毗尼園中示現初生種種神變時，亦見如來於三千大千世界百億四天下閻浮提內嵐毗尼園中示現初生種種神變，亦見三千大千世界一一塵中無量佛剎，亦見百佛世界、千佛世界，乃至十方一切世界，一一塵中無量佛剎如是一切諸佛剎中，皆有如來示現受生種種神變。如是念念常無間斷者，但是一重之徧。今此明一一相中皆具八相。如三十一經云：菩薩在母胎中自在示現一切法界道場眾會甚微細，菩薩在母胎中示現一切佛神力甚微細。又離世間品云：佛子！菩薩摩訶薩有十種甚微細趣。何等為十？所謂：在母胎中示現初發菩提心，乃至灌頂地；二、在母胎中示現住兜率天；三、在母胎中示現初生；四、在母胎中示現童子地；五、在母胎中示現處王宮；六、在母胎中示現出家；七、在母胎中示現苦行，往詣道場，成等正覺；八、在母胎中示現轉法輪；九、在母胎中示現般涅槃；十、在母胎中示現大微細，謂一切菩薩行一切如來自在神力無量差別門。佛子！是為菩薩摩訶薩在母胎中十種微細趣。釋曰：母胎一相之中，八相皆具，萬德斯圓，故云相徧也。又上示三乘，今一乘具三；上示五道，今一道具五。例可知也。
疏：三、寂用無礙，無私成故。
鈔：疏三、寂用無礙，無私成故者，若取義顯，應作思惟之思。今用無私隱之私，則表不偏為故，亦以無心於物故。謂：常在三昧為寂，無方利物為用。即定即用，故云無礙，如摩尼、天鼓無心雨寶及出聲故。不思議品云：一切諸佛於一念中，悉能示現一切三世諸佛，教化一切眾生，而不捨離諸佛寂滅三昧，是為諸佛不可思議境界。又第一經云身徧十方，而無來往，第三經云如來境界不可量寂而能演徧十方，第四經云廣大寂靜三摩地不生不滅無來去嚴淨國土示眾生此樹華神之解脫等。
疏：四、依起無礙，無心頓現，海印力故。
鈔：疏四、依起無礙，無心頓現，海印力故者，謂：雖寂用無心，不妨皆依海印之力故。又正依定，即起用故。賢首品云：或現童男童女形天龍及以阿修羅乃至摩睺羅伽等隨其所樂悉令見眾生形相各不同行業音聲亦無量如是一切皆能現海印三昧威神力等。
疏：五、真應無礙，應即同法，一味平等故。
鈔：疏五、真應無礙，應即同法，一味平等故者，釋迦、遮那無二佛故，吾今此身即法身故。第五經云真如平等無相身離垢光明淨法身智慧寂靜身無量普應十方而演法，又云如來真身本無二應物分形滿世間，光明覺品云如來非以相為體但是無相寂滅法身相威儀悉具足世間隨樂皆得見等。
疏：六、分圓無礙，一一身分即具全身故。
鈔：疏六、分圓無礙者，支分不礙全身，全身不礙支分。謂：遮那一一身分手、足、眼、耳，乃至一毛，皆有遮那全身。現相品云：如來一一毛孔中一切剎塵諸佛坐。又云：佛身一切相悉現無量佛普入十方界一一微塵中，以一毛之性不異全身故。故出現品云：佛子！菩薩摩訶薩應知如來一毛孔中有一切眾生數等諸佛身。何以故？如來成正覺身究竟無生滅故。如一毛孔徧法界，一切毛孔悉亦如是等。又如來眼等，皆徧法界。若分與圓異，分既有多，應有多箇法界合成一身；以分圓無礙，故一徧，一切徧也。又法界品中普賢毛孔、支節亦然。
疏：七、因果無礙，不礙現因故。
鈔：疏七、因果無礙，不礙現因故者，謂一一毛孔現自遮那往昔本生行菩薩行所受之身及所成事，亦現十方一切菩薩身雲，及下經中眉間出勝音等塵數菩薩等。又第一經云三世諸佛所有神變，於光明中靡不咸覩，第五經云佛以本願現神通一切十方無不照如佛往昔修治行光明網中皆演說，第六經云一一佛身中億劫不思議修習波羅蜜及嚴淨國土。如是等文，其處甚多。
疏：八、依正無礙，不礙現依故。
鈔：疏八、依正無礙者，如上說因中釋。又此身雲即作一切器世間故。故經云：或作日月遊虛空或作河池井泉水。又或時作地、水，或復作風、火，相入相即六句、四句，並如前釋。
疏：九、潛入無礙，入眾生界。如如來藏雖作眾生，不失自性故。故出現品云佛智潛入眾生心，又云眾生心中有佛成正覺等。又亦攝一切眾生在一毛孔，善化天王云汝應觀佛一毛孔，一切眾生悉在中等。
鈔：疏九、潛入無礙等者，文中二：先標章；後入眾生界下，解釋。釋有二義：一、明佛入眾生；二、又亦攝下，明眾生入佛。皆眾生不知，故云潛入。今初有三：初一句正釋；次如如來藏下，引喻；後故出現下，引證。喻中眾生真心名如來藏，隨無明等緣，作諸眾生，流轉三界，而此真心自性不失。故勝鬘經云：不染而染，難可了知；染而不染，亦難可了知。若轉以喻顯者，如大海水，因風成波，而不失濕性。佛亦如是，隨眾生感，現萬類殊形，而如來身不失自性。此以眾生自法身作自眾生，喻如來真身入一切眾生。
疏故出現品下，引證。引其二文。初佛智潛入者，此以智身通證佛身，佛身隨化，文處蓋多。今取潛入之義，故引出現耳。彼經云：譬如大海，其水潛流四天下地及八十億諸小洲中。有穿鑿者，無不得水，而彼大海不作分別：我出於水！佛智海水亦復如是，流入一切眾生心中。若諸眾生觀察境界，修習法門，則得智慧，清淨明了，而如來智平等無二，無有分別，但隨眾生心行異故，所得智慧，各各不同。今所引者，正取潛入之義耳。
疏又云：眾生心中等者，亦是彼品。前文已引。
疏又亦攝下，上辨潛入，佛入生身，生不知故。今明攝他，正攝他時，不礙入他，故稱無礙。
疏：十、圓通無礙，謂此佛身即理，即事，即一，即多，即依，即正，即人，即法，即此，即彼，即情，即非情，即深，即廣，即因，即果，即三身，即十身，同一無礙法界身雲。
鈔：疏十、圓通無礙等者，文中二：先別明，後總結。今初以遮那佛融大法界而為其身，故無不即；不待現身，方名即事等。以法界之體無不包故，無不即故，令身亦然。若指相別說者，佛身色相，即事也；全同法身，即理也。
即一，即多，乃有二義：一、法身為一，應、化為多，真、應既融，故相即也。二、此一處應即多處應，亦以體融。又即此一應為多應故。故光明覺品云：一身為無量無量復為一了知諸世間現形徧一切此身無所從亦無所積聚眾生分別故見佛種種身等。
即依，即正者，亦有二義：一、以法性身、土融無二故；二者、有國土身，故即依；有智正覺等身，故即正。
即人者，證法成人故；即法者，佛以法為身故。
即此，即彼者，不離菩提樹，而徧一切處故。既亦不離一切處，而坐菩提樹，可言即彼即此也。二義小異，彼、此相即是同。又即此佛是他佛故，他亦是此。
即情者，異木、石故；即非情者，同色性故，作河、池等故。非情即佛體故，蘊、界、入等若虛空故。
即深，即廣者，無形絕相，故深；量無不包，故廣。又量同空，故廣；離空相，故深。故問明品云：如來深境界其量等虛空一切眾生入而實無所入。出現品云：譬如虛空徧至一切色、非色處，如來亦如是等，廣也；非至，非不至，深也。又如虛空寬廣非色，而能顯現一切諸色等，皆深、廣也。又妙嚴品云：佛身普徧諸大會充滿法界無窮盡，廣也；寂滅無性不可取，深也；為救世間而出現，具深、廣也。
即因，即果者，因無異果之因，果無異因之果故。十身之中有如來身，有菩薩身故。
即三身，即十身者，若以佛身上十身者，菩提身、願身、化身、力持身、意生身，即三身中化身攝也；相好身、威勢身、福德身，義通報、化；法身即法身；智身義通三身，局唯報身。故即三是十，即十是三。若約融三世間十身即三身者，如來身通三身，智身亦通三身，法身、虛空身即法身，餘六通法、化。法身體故，隨物應國土等故。
疏同一無礙法界身雲者，二、總結成也。即以無障礙法界為體。含四法界，何所不具？故無不即耳。則未有一法非佛身也。
疏：以此身雲徧前時、處，常說華嚴，
鈔：疏以此身雲徧前時、處，常說華嚴者，第三、總結周徧也。上來第四開章釋竟。
疏：是知或說報身在色究竟，約攝報說；
鈔：疏是知或說報身在色究竟，約攝報說等者，第五、會釋餘教也。文中三：初、別會，二、總非，三、揀濫。今初，略會五文：一、會起信、唯識等文。起信論云：又是菩薩功德成滿，於色究竟處示一切世間最高大身，謂以一念相應慧，無明頓盡，名一切種智。自然而有不思議業，能現十方利益眾生。藏和尚疏引地論釋云：一者、現報利益，受佛位也；二者、後報利益，摩醯首羅智處生故。自問云：何故他受用報身在此天耶？一義云：以寄報十王，顯別十地；然第十地寄當此天王，即於彼身示成菩提，故在彼天。餘義如別說。天宮鈔釋餘義云：二、即四智圓滿，唯識即實報成佛。此示高大身，即他受用。唯識為引攝二乘，令知菩提樹下非是報身，且指彼為實報也。疏今亦據二文之意及十地經文通之，故云約攝報果說。
疏：或說報身在餘淨土，約引攝說；
鈔：疏或說報身在餘淨土，約引攝說者，即第二、通涅槃、央掘等經也。涅槃二十四高貴德王菩薩品明十功德中第四功德末，高貴德王難云：若有菩薩修大涅槃，悉作如是十事功德。如來何故唯修九事，不修淨土？佛答具修。末云：善男子！西方去此娑婆世界度三十二恆河沙等諸佛國土，彼有世界，名曰無勝。彼土何故名曰無勝？其土所有嚴麗之事，悉皆平等，無有差別，猶如西方安樂世界，亦如東方滿月世界。我於彼土出現於世，為化眾生，故於此界閻浮提中現轉法輪，非但我身獨於此中現轉法輪，一切諸佛亦於此中而轉法輪。以是義故，諸佛。世尊非不修行如是十事。善男子！慈氏菩薩以誓願故，當來之世令此世界清淨、莊嚴。以是義故，一切諸佛所有世界無不嚴淨。釋曰：既言為化眾生居此閻浮提，無勝國土是我嚴淨，明指報身在餘淨土。言央掘經者，經文稍廣，今略義引。謂佛答央掘云：我住無生際而汝不覺知等。央掘難云：若住無生際，何以生於此土？佛答云：東方有佛，汝往問之，當為汝說。央掘與文殊同往問佛。彼佛答言：彼釋迦者，即是我身。大意明餘淨土中佛是證無生際者，今生娑婆是化現耳。故云在餘淨土。而疏言約引攝說者，不言嚴淨華藏及周法界帝網之剎，不言此身周滿法界，而言在於東方等，明是隨宜引攝娑婆雜惡眾生，令修淨土之行耳。
疏：或說舍那坐千葉華，攝二地說；
鈔：疏或說舍那坐千葉華，攝二地說者，第三、通梵網等經。彼云我今盧舍那方坐蓮花臺周帀千華上復現千釋迦一華百億國一國一釋迦等者，即以蓮華臺上為本源盧舍那，千葉釋迦復是大化。一釋迦更有百億，方為小化者，亦不言其身充滿一切世間。普賢蓮華有不可說葉，量周法界。十地菩薩之華尚量等百萬三千大千世界，況如來耶！明知亦是他受用身攝二地耳。以二地戒度圓滿，故為說戒。以初地化百佛剎，則有百葉之華；二地化千佛剎，故華有千葉；若至三地，應見萬葉；四地，億葉；五地，千億；六地，百千億；七地，百千億那由他；八地，百萬三千大千世界微塵數；九地，百千萬億阿僧祇國土微塵數；十地，十不可說百千億那由他佛剎微塵數。據上十地，百萬三千尚猶略說，故知非顯真極之身。
疏：或說登地方見，約勝機說；
鈔：疏或說登地方見，約勝機說者，第四、通他受用身。登地之機為勝機耳。前別約二地，今通約十地也。
疏：或分三異，從體、相、用說。
鈔：疏或分三異，約體、相、用說者，第五、通會三身也。若直說者，法身約體，報身約相，化身約用。然起信立義分云：所言義者，則有三種：一者、體大，謂一切法真如平等，不增減故；二者、相大，謂如來藏具足無量性功德故；三者、用大，能生一切世間、出世間善因果故。藏和尚釋相大云：二種藏中唯取不空如來藏也。用大者，謂隨染業幻自然大用。報、化二身粗、細之用，令諸眾生始成世善，終成出世善也。釋曰：依此解者，體、相二大俱名法身，以性功德本自有故；用即報、化，亦是約三大說。若各配者，一以不空之藏修成，方顯為真報故。用大中報，他受用故，顯勝名報。若應，約登地之機，亦是化故。
疏：俱非此經真實之義。
鈔：疏俱非此經真實之義者，第二、總非也。以十身圓融為實義故。
疏：設分三、十不同，亦權、實對說。若不融前義，亦失經宗。
鈔：疏設分三、十下，第三、揀濫也。云何揀耶？粗相約教而說，三身為權，十身為實。若不知三身即是十身，為不融前；權外立實，故失經宗。
疏：第四、依三昧者，夫動、靜唯物，聖豈然乎？示軌後徒，明將有說，必須靜鑒前理，受諸佛加，從定起而發言，言必真當；言必真當，故受者之心自然篤矣。
鈔：第四、依三昧，疏文分二：先立理正明，後對文略釋。今初，先別顯，後結成。初中下十住，疏明入定意，總有六義：一、此三昧是法體故。即十地論意。二、非證不說故。若不證而說，則是生滅心行說實相法。三、總顯法體非思量境故。明要亡心，方契上義。前約顯實，此約遮過。然上三義，後後釋於前前，大同小異。四、觀機審法故。須藥病相當，方可說故。五、為受佛加故。上四內因，此一外緣。因緣和合，方能說故。六、成軌儀故。即一向為生。上五自利，此一利他，今疏含具。初之二句總相立理，非唯入定為物，出定亦然。宜見出者，則出；宜見入者，便入。故云唯物。聖無定亂，故云聖豈然乎。故淨名云：不定不亂。
疏示軌後徒下，別顯入意也。此即第六意。
疏明將有說，必須靜鑒前理者，含前四意。靜者，離思量也。鑒者，證法體也。靜鑒前理者，觀機審法也。前字，兼機故。佛加，可知。從定起而發言下，亦明非證不說，亦總顯前六之勝用也。
疏：故於諸會多明入定為說經緣。
鈔：疏故於諸會下，總結成也。九會說經，八會入三昧，第二不入，故名為多。第一會普賢菩薩入毗盧遮那如來藏身三昧，第三會法慧菩薩入菩薩無量方便三昧，第四會功德林菩薩入菩薩善思惟三昧，第五會金剛幢菩薩入智光三昧，第六會金剛藏菩薩入菩薩大智慧光明三昧，第七會如來自住剎那際三昧，第八會普賢菩薩入佛華嚴三昧，第九會如來自入師子頻申三昧。第二不入者，未入位故。有云：蓋文漏耳。說世間法尚須入定，況十信耶！若約所表，前義無失。
疏：有不入者，至文當說。其所入定，皆盡法源，業用難思。
鈔：疏有不入下，第二、對文略釋。不入之義，已如向說。其所入下，顯勝超劣。寄位優、劣，所入不同，人、法俱勝故。一一三昧，皆盡法源，非如入初禪時，不入二、三等故，以盡法源故，並感諸佛三業加等。
疏：第五、依現相者，謂法性寂寥。雖無諸相，無相之相不礙繁興。
鈔：第五、依現相，疏文分四：一、總明大意，二、顯相不同，三、別明放光，四、料揀同異。今初，應有四句：一者、隨相，二者、無相，三者、無相不礙相，四者、相即無相。法性寂寥即第二句，無相之相即三、四句。下別明中有初一句，故應莫執無相以斥諸相也。故下經云：如來非以相為體但是無相寂滅法身相威儀悉具足世間隨樂皆得見。十地經云佛住甚深真法性寂滅無相同虛空而於第一實義中示現種種所行事所作利益眾生事皆依法性而得有相與無相無差別入於究竟皆無相等，即其義也。
疏：起教多端，相非一準，或放光、動剎，或華雨、香雲，皆為發起。
鈔：疏起教多端下，第二、顯相不同也。由所起教異，故能起相殊。如說法華，以放光、動地、雨華為相。將說涅槃，以聲、光徧照、普告為相。如說般若，以散金華為相。今經具有諸相：華藏世界六種震動，雨於華雲、香雲、蓋雲、鬘雲、瓔珞雲等，皆其相也。又現相品現五種相等。
疏：故諸會之內，將欲說法，多先放光，通表智光以被物故。然有二種：一、不壞次第光，隨位增微故；二、圓通無礙光，隨一一光，皆結通故。隨處放異，總有十光，各有所表，至文當知。
鈔：疏故諸會下，第三、別明放光。於中文三：初總明；次然有二下，別顯；後隨處放異，總有十光，各有所表，至文當知者，重釋隨相。三中言十光者，第一會放於二光，謂：現相品初於如來眾齒之間放種種光，二、亦於此品放眉間光。第二會放足輪光。第三會足指放光。第四會足上放光。第五會膝輪放光。第六會亦眉間放光。第七會初不放光，而出現品放二種光，謂：放眉間光，加於妙德；放口光，加於普賢。第八會總不放光。第九會亦放眉間白毫光明。初會、七會各二光。八會不放故，故九會共有十也。
言各有所表者，初面門眾齒放者，表教道遐舒，金口所流；從佛口生，真佛子故。以是義故，於總處放也。又表咀嚼法味，滋法身故等。眉間放者，通表一乘中正之道。足輪最下，表信四義：一、自下而上，信最初故；二、最卑微故；三、為行本故；四、信該果海，已滿足故。第三會足指，安住故。四、足上，依行故。五、膝輪屈伸，可迴向故。六、十地眉間，表所證十如，具足中道故。七、出現眉間，表出現中道，不住生死、涅槃之二邊故；又口放光，表佛口生，真長子故。第八會不放，行依解發，依解光故，或略無故。第九會眉間，表證窮法界之中道故。廣如下疏，故云至文當知。
疏：其動地等多在說後，則但是慶聞；如十地中雖是慶前，義兼起後，則是教緣。
鈔：疏其動地等下，第四、料揀同異。慶前、起後二義不同，故取起後，不取慶前。言如十地等者，九地初云：說此菩薩八地時如來現大神通力震動十方諸國土無量億數難思議等。既牒八地，明是慶前。讚竟，便請第九地，故義兼起後。
疏：第六、依說人者，法無廢興，弘之由人。下文云：佛法無人說雖慧莫能了。
鈔：第六、依說人，疏文分二：先總顯來意，後開章別釋。今初先、立理。然法有四種：教、理、行、果。理法湛然，故無興廢。龍宮教海，亦多長在；修行剋果，則在於人。故般若論云：法欲滅者，修行滅故。然弘有二義：一者、自行，二者、轉化。今取轉化。
下文云下，二、引證也，即第十六卷勝慧菩薩偈。具云：譬如暗中寶無燈不可見佛法無人說雖慧莫能了。故說者如燈，能照眾生心寶故。
疏：今此能說通三世間。開即為五，謂：佛、菩薩、聲聞、眾生及器；更開為十，謂：加三世、微塵、毛孔。器及有情，各有分、圓故，毛孔、微塵即是分說。此上諸說通三世故，故普賢行品云：佛說眾生說及以國土說三世如是說等。廣，則無量，法界品中類非一故。
鈔：疏今此能說通三世間下，開章別釋。於中三：初總明說人，次指文顯說，後說儀不同。今初，總有四重：一、明有三，二、開三為五，三、開五為十，四、開十為無量。
疏開即為五者，開三世間中智正覺一為三乘故；眾生世間及器世間仍舊不開，故為五也。
疏更開為十等者，以三世為三，微塵說為四，毛孔說為五。
疏器及有情，各有分、圓下，出為十所以。直語世界說，是器家之圓；若言微塵說，即器家之分。但言有情說，是有情家圓；若云毛孔說，即有情家分。言有情者，即含前佛、菩薩、聲聞、眾生也。
疏此上諸說通三世故者，上之七說並通三世也。謂：過去佛說、現在佛說、未來佛說等。
疏故普賢下，引證。言如是說等者，等取下句種種悉了知也，亦等餘文。
疏廣，則無量，法界品中類非一故者，法界品中略明五類法界，皆有說義。五類之內，一一復多，故云無量。言五類者，一、法法界，二、人法界，三、俱融，四、俱泯，五、無障礙。初中有十門：一、事法界，二、理法界，三、境，四、行，五、體，六、用，七、順，八、逆，九、教，十、義。二、人法界亦有十門：一、人，二、天，三、男，四、女，五、在家，六、出家，七、外道，八、諸神，九、菩薩，十、佛。又事有多事，天有多天，神有多神，百一十城、三千知識等，故云類非一也。
疏：如僧祇、隨好，即是佛說，餘會多菩薩說。法界品初有聲聞說；諸善友等，多菩薩說，亦名眾生說。菩提樹等，即器界說。至文當知。
鈔：疏如僧祇下，指文顯說。言菩提樹等，即器界說。至文當知者，經云：其菩提樹恆出妙音，說種種法，無有盡極。而言等者，等取餘文師子座說等；又等取塵、毛之文。如善慧地云：或時心欲放大光明，演說法門；或時心欲於其身上一一毛孔皆演法音；或時心欲乃至三千大千世界所有一切形、無形物，皆悉演出妙法言音。乃至云：或時心欲令不可說無量世界地、水、火、風四大聚中所有微塵，一一塵中皆悉演出不可說法門。如是所念，一切隨心，無不得者。上之所引，即器界塵、毛等說也。
疏：其能說人，用法不同，或用音聲，或用妙色等。如教體中辨。
鈔：疏其能說下，三、明說儀不同，但指下文耳。
疏：第七、依聽人者，子期云喪，伯牙輟絃；若無聽者，終無有說。即下諸眾，略有十類。至文當明。除當機眾，餘皆是緣。
鈔：第七、依聽人，疏文有二：先明大意；後即下諸眾下，略指類別。
疏子期云喪等者，列子云：伯牙善鼓琴，鍾子期善聽。伯牙鼓琴，志在高山，子期曰：善哉！峨峨兮若泰山。志在流水，子期云：善哉！洋洋兮若江河。伯牙所念，鍾子期必得之。伯牙遊於泰山之陰，卒逢暴雨，止於巖下。心悲，乃援琴而鼓之。初為霖雨之操，更造崩山之音。音曲每奏，鍾子期輒窮其趣。伯牙乃捨琴而歎曰：善哉，子之聽！夫志想象，猶吾心也。吾於何以逃聲哉！莊子加云：鍾子期死，伯牙終身不復鼓琴。文選云：士為知己者用，女為悅己者容。明人之道術在遇知音，知音即聽者。
疏：第八、依德本者，川有珠，而不枯；山有玉，而增潤。內無德本，外豈能談？然唯約說者，前人此法故。略有二類：一者、智慧，最為首故。十方諸佛告金剛幢言：及由汝智慧清淨故。告金剛藏言：亦是汝勝智力故。二者、餘行願力。十方諸佛告普賢言：亦以汝修一切諸行願力故。十方諸佛告法慧言：及汝所修諸善根力，令汝入是三昧，而演說法。若感者善根，若化主行願，皆屬說因。
鈔：第八、依德本，文三：初明大意；次略有二類下，正顯示；後若感者下，揀疑濫。初中疏川有珠下，二句喻；次內無德下，合；後然唯約說者下，揀定。劉子云：山抱玉，而草木潤焉；川貯珠，而岸不枯焉；口納滋味，而百節肥焉；心受典誥，而五性通焉。紫玉精歌曰：風淒淒，雲容容，水潺潺兮不息，山蒼蒼兮萬重。
疏：第九、依請人者，若約慈悲深厚，亦有無問自談；若約敬法重人，要須誠請後說。初心識昧，未解咨求；上智慈悲，騰疑啟請。然有二類：一者、言請，二者、念請。諸會有無，現相品當辨。
鈔：第九、依請人者，文二：先舉無顯有；後然有二下，別示請儀。
疏：第十、依能加者，夫聖無常應，應於克誠；心冥至極，故得佛加。
鈔：第十、依能加者亦二：先總明大意；後然若佛下，別釋所以。今初先立理，後指陳。前中借尚書意故。彼第四云：民罔常懷，懷于有仁；鬼神無常享，享于克誠。心冥至極下，指陳也。以入定契理，故佛加耳。故下文中以三昧力故，感十方諸佛現前等。
疏：然若佛自說，則不俟加。如第九會，因人有說，要假上加。其第八會行依法修，不異前故，略無有加。二、七不入定，故無有加。餘皆具有。
鈔：別釋中四：一、總彰有、無；
疏：所以加者，欲顯諸佛同加，即同說故；一說，一切說故。亦顯果海無言，因相可說故。
鈔：二、所以加者下，出加所以；三、若爾，僧祇、隨好下，釋通妨難；四、加有下，就類彰別。二中，先徵，後釋。釋有三意。疏欲顯諸佛同加，即同說故者，即第一意。若佛自說，即不可言加，即但名自說耳。今由同加，皆與智勸說，則顯同說也。
疏一說，一切說故者，第二意也。上顯通方之法，此顯圓融之教。然一經中總具四句，今但舉一，以順同加義故。言四句者，一者、一說是一說，如僧祇等；二者、一說，一切說，如向所明；三者、一切說是一說，如一切處文殊徧周法界，同聲說偈，顯法無異故；四者、一切說是一切說，如十方來證，皆自敘云：我等諸佛所亦如是說。餘三不順同加，故疏不明耳。
疏亦顯果海下，第三意也。佛表果海，菩薩表因故。故十地經云：此處難宣示我今說少分。論經云一分，論釋云：果分不可說，但說因分。因分於果分為一分耳。
疏：若爾，僧祇、隨好應非一切，表微細難知故，超出因、果故。然施設不同，不應一準。
鈔：疏若爾，僧祇下，三、釋通妨難。於中三：初、設難，二、釋難，三、遮難。今初也。
疏表微細下，二、釋難也。略舉二意，對前三意。言微細難知者，對前同說及一切說。前菩薩說，以受加故，表佛同說。今以僧祇數量重重微細，唯佛能知；隨好光明功德一好一光能破地獄，三重頓圓，故亦難知。唯佛能了，故佛自說。
疏超出因、果故者，對前果海不可說也。前難中意云：若以菩薩表因，今佛自說應可表果可說？故今答云：對果說因，言因可說。因無果外之因，沒同果海故；因亦叵說，如鳥迹同空，迹亦叵說。因既非因，果亦非果，欲拂前因、果之相，故佛自說。
疏然施設不同，不應一準者，三、遮難也。恐有難言：若今佛說，即表微細，餘應是粗。此言超出，前應繫著。故此遮云：聖教施設，千差萬別，各取一表，不應剋定。受加表於同說，亦非粗非著。佛說表細顯超，亦不礙於同說。約表小異，大旨全同，何不亡言！觸途生滯，故云不應一準。
疏：加有二種：一者、顯加，具於三業；二者、冥加，但與智令說。普光法界無顯有冥，餘皆具二，顯必有冥故。餘至下明。教起因緣竟。
鈔：疏加有二種下，第四、就類彰別。於中二：先顯別，後指文。前中顯加，具於三業者，口業勸說以益辯，意業與智以益智，身業摩頂以增威。然意與智雖則是冥，以與身、語同時。此二顯彰，以少從多，故三皆稱顯。冥唯與智，故有不同。
疏普光法界下，後指文也。普光攝三會，謂二、七、八也。法界即是第九會。故此四會並唯有冥。由二、七兩會不入定故，故無顯加；而文殊師利、普賢菩薩，皆言承佛神力，故是冥加。第八會普賢雖入三昧，無有加分，但有作用發起，故無顯加；亦云承佛神力，故有冥加。法界品如來自入三昧，不可有加。下普賢、文殊，有說無定，故闕顯加；皆承佛力，故能說能證，故有冥加。
疏餘皆具二者，即餘五會。顯必有冥者，釋具所以。冥即未必有顯，顯即必有於冥。以如來有力有慈，常冥加故。未定緣闕，不容有顯，故唯有冥。顯加之時，冥常不捨。又有意加，故言必有。
疏餘至下明者，謂冥、顯加相有多義門，隨文具顯也。
疏：第二、藏教所攝中二：先藏攝，後教攝。前中亦二：先藏，後攝。今初，藏謂三藏、二藏。通稱藏者，以含攝故。世親攝論第一、莊嚴論第四，皆云：彼三及二，云何名藏？答云：由攝故。謂攝一切所應知義。攝即包含。
鈔：第二、藏教所攝，疏文分二：先總，後別。總中亦二：先總科；後今初下，牒釋總名。引世親攝論者，然攝大乘論，本論即無著菩薩所造，釋有多家。此方有二本，即世親、無性二菩薩也。大唐三藏俱譯二本，各有十卷；梁朝真諦譯世親釋論，有十五卷，今稱梁攝論是。釋義大同小異，疏家隨便引之。恐濫三本，故各以異名揀之。然依古德，多引梁論；若今自取，多引無性、世親。
疏謂攝一切所應知義者，即彼論自釋攝義。所應知者，然論無別釋。下廣顯論所明，即十勝相，謂：一、應知依止勝相，二、應知相勝相，三、應知入勝相等。十相皆言應知，即理、事等法皆應知也。
疏攝即包含者，疏家轉將攝義復釋於含，以前標云以含攝故，故牒釋也。
疏：言三藏者，一、修多羅藏，二、毗奈耶藏，三、阿毗達磨藏。
鈔：疏言三藏下，第二、別釋，分二：先三藏，後二藏。前中三：初總列；
疏：初中，先辨名，後顯相。
鈔：次初中下，別釋；後然此三藏下，總顯所詮。二中三藏即為三別，皆先標，後釋。
疏：今初，亦名修妬路，亦名素怛纜。此皆梵音楚夏。
鈔：疏今初，亦名下，釋也。於中四：一、會梵音，二、敘古譯，三、敘古破，四、會順違。今初，言素怛纜者，唐三藏譯，云是中天之語。什公多譯為修多羅，亦云修妬路，多通諸天。什公是龜茲人，近於東天。實叉三藏，于闐國人，多近東北。然什公亦遊五天，隨時所受，小有輕重，語其大旨，理則無乖。然前後三藏多云修多羅也。梵音楚夏者，秦洛謂之中華，亦名華夏，亦云中夏；淮南楚地，非是中方。楚洛言音，呼召輕重。今西域梵語有似於斯中天如中夏，餘四如楚蜀。西來三藏或有南天，或有北天，或有中天、東、西各異。
疏：古譯為契經，智論之中名為經藏。契謂契理、契機，經謂貫穿、攝化，即契理合機之經，依主受名；契經即藏，持業釋也。復云：正翻名線。線能貫華，經能持緯。此方不貴線稱，故存於經。
鈔：疏古譯為契經下，第二、敘古譯也。於中五：一、標名。二、智論下，引證。三、契謂契理下，釋義。四、即契理合機之經下，會六釋。以契對經，即名依主；以契經對藏，便名持業。五、復云下，會旁正。
疏：有云：按：五印度呼線、席經、井索、聖教，皆曰修多羅。則經正是敵對，斥於古德經非敵對。
鈔：疏有云：按：五印度至斥於古德經非敵對者，第三、敘古破。此古即是靜法寺苑公刊定記中義也。但言有云，即是刊定記主；若云古德，多是藏和尚，亦有此前諸德。此中總舉先古諸德。又此中疏撮略刊定之意耳。刊定記敘古義竟，便云：今詳諸論及以梵言，良恐不爾。所以者何？此中通辨有三失故：一、敵對翻名失，二、以義為名失，三、總別不分失。今疏所明，即第一失。謂修多羅一名既含四實，線既敵對，經何得非？經亦是敵對。言非敵對，故云敵對翻名失。故今疏云斥於古德經非敵對。二、以義為名失者，意云：經字是名，契字是義。以經有契理合機之義，故借契義以助經名，而呼契經兩字全作名者，即是以義為名失也。若是全名者，應云欲底修多羅。欲底之言，有其三義：一者、契義，二、順古所行，三、依正道理。今取契義。既無欲底之言，明知名無契字也。又舉例云：如質多名心，集起為義。詎翻集起亦作名耶？意云：集起既非心名，契理豈是經目也？三、總別不分失者，彼云：但藏部立名，各有兩重總別：一、謂三藏十二部為總名，修多羅等為別稱；二、謂修多羅為總號，毗奈耶、應頌等為別目。古來相傳，唯辨前門，不論於後。今修多羅依藏部中總相業用而立其名，餘藏部名依藏部中別相業用。所以者何？修多羅業能貫攝故；餘藏餘部所詮所化由此貫攝，彼方成故。故涅槃十五云：始從如是我聞，終至歡喜奉行，一切皆名修多羅故。釋曰：刊定記文猶似難見，今更為釋。言各有兩重總別者，如三藏中兩重者，一云：三藏是總，經、律、論為別；二云：修多羅是總稱，調伏、對法為別稱。故三藏中修多羅即是總名。雖標總稱，即受別名。故云今修多羅依三藏中總相業用。古人不知此從總相得名，但謂為別，故云總別不分失也。
又如十二部亦有兩重總別者，一云：十二部經是總名也，謂修多羅、祇夜等即為別稱；二云：修多羅是總名，祇夜等十一為別稱。不取修多羅，以修多羅為總故。亦雖標總稱，即受別名。是則三藏中修多羅通於二藏，十二分中修多羅通餘十一故。若不通者，修多羅既稱契理合機，餘無此名，應不契理合機；既俱契理合機，明知修多羅是從總相立名耳。三藏十二部，皆有兩重總別，故云各有也。刊定之意亦有理在。今謂：若十二部中修多羅，則通十一及於三藏；若三藏中修多羅名，唯通十二，不通二藏。二藏之中有契合者，自屬十二分中修多羅耳。思之。以非至要，故疏略不敘，唯明初一。恐欲知根本，故鈔具敘耳。彼復破於遠公三修多羅，至十藏品當說。
疏：今更詳之。若一名四實皆為敵對，則古如所破。
鈔：疏今更詳之者，第四、會順違也。於中三：初全縱，次半奪，後出古意。今初，言古如所破者，經、線俱為敵對，而言線是經非，故如所破。
疏：若兼順義，經自屬於席經，敵對應名聖教。故梁攝論譯為聖教。彼論云：有阿毗達磨，非是聖教。為成聖教，故加修多羅名。
鈔：疏若兼順義下，二、半奪也。縱其經是敵對，奪其不名聖教。是故一名含於多實，應須順義立名。如仙陀婆，一名四實。若譯經中五味之處，應譯為鹽；若譯經中王之所乘仙陀婆者，應譯為馬，不可言水、言器。今譯佛經云修多羅，合名聖教也。言線言索，非全愜當。故云經自屬於席經，敵對應名聖教。梁攝已下，引文為證，即第一論。然此所引，上兩句全是論文。為成聖教下，乃取義釋，以彼本論云：攝大乘論即阿毗達磨教及修多羅。釋論云：此言大乘者，欲揀小乘阿毗達磨。何不但說阿毗達磨名，復說修多羅名？有阿毗達磨，非是聖教故。此中意云：若但言阿毗達磨，揀濫不盡，故加修多羅言，揀異凡夫所造之論，明是聖教之論故。今引意者，本論牒修多羅，釋論之中乃云聖教，明是譯修多羅為聖教也。
疏：古德見此儒、墨皆稱為經，遂借彼席經以目聖教，則雙含二義，俱順兩方。借義助名，更加契字，揀異席經，甚為允當。
鈔：疏古德見此方儒、墨皆稱為經下，出古意也。席經不順本義，是故借耳。儒即儒教，夫子為主；墨即墨教，墨翟為主。亡身益物，是其所宗，如夏禹之勤，用斯意也。儒有九經、五經等，皆稱為經。經者，常也，典也。聖人之言，方得稱經。此方既以聖人之言為經，故譯聖教亦名經也。言雙含二義者，即聖教及經緯義也。俱順兩方者，順此方夫子等經，順西域經緯聖教之經也。恐濫席經，故加契字以揀之耳。古人既以敵對為線，明知言契經半從義耳。故為允當。
疏：二、顯相者，西域四名，所目雖殊，意義相似，故同稱修多羅。而聖教多含，具上三義。
鈔：疏二、顯相下，此中大意，取其一名四實，以會雜心五義，便是顯修多羅之相。文中三：初、總舉包含；
疏：故雜心云：經有五義：一曰涌泉，二曰出生，三曰顯示，四曰繩墨，五曰結鬘。涌泉，則注而無竭；出生，則展轉滋多，義同井索，有汲引故；顯示，正是聖教，顯事、理故；繩墨，則楷定正、邪，亦是繩之為經，能持於緯，同席經義；結鬘同線，線能貫華，結成鬘故。
鈔：二、故雜心下，正會五義；三、總上五義下，以義貫通。二中即雜心第八修多羅品云：修多羅者，凡有五義：一曰出生，出生諸義故；二曰涌泉，義味無盡故；三曰顯示，顯示諸義故；四曰繩墨，辨諸邪、正故；五曰結鬘，貫穿諸法故。如是五義是修多羅義。今疏引初二義不次者，依古疏引，取義便耳。
疏：總上五義，不出貫、攝。故佛地論第一云：能貫能攝，故名為經，以佛聖教貫穿、攝持所應說義、所化生故。此或貫、攝通所說、所化，或貫穿法相，攝持所化。
鈔：疏總上五義，不出貫、攝下，三、以義貫通。於中二：先總釋貫、攝，後彰所貫、攝。前中有三：初、標義，二、引證，三、釋所引。
疏故佛地論第一者，二、引證也。全引論文，更無所少。而次下對所詮云：應知此中宣說佛地，饒益有情，依所詮義，名佛地經。如緣起經，如集寶論。意云：皆從所詮也。
疏此或貫、攝通所說、所化下，三、釋所引論也。釋有二義：一、通，二、局。上即通也。言二義通所說者，謂貫穿所說之法，攝令不散故。故下引瑜伽云：攝取聖語。言二義通所化者，貫穿所化眾生心行，攝取不捨故。局義，可知。
疏：又世親攝論釋貫穿云：謂能貫穿，依故，相故，法故，義故。依者，謂於是處、由此、為此，而有所說。相者，謂世俗諦相、勝義諦相。法者，謂蘊、界、處、緣起、諦、食、靜慮、無量、無色、解脫、勝處、徧處、菩提分、無礙解、無諍等。義者，隨順密意說等。
鈔：疏又世親攝論下，第二、彰所貫、攝之法。於中二：初引攝論正釋，後例同指餘。前中即彼論第一。文中亦二：先引論總標；後依者下，引論別釋。釋標四義，則分為四。初釋依中，舉其三事：一、於是處者，即說經處，如佛在摩竭提國等；二、由此者，即說經因緣，即所被機等，如十地經由十方佛加，解脫月請等；三、為此者，即說經意，如發心品云：為欲顯示佛法故，為以智光普照故，為欲開闡實義故等。故梁論云：是處，是人，是用。
疏相者，謂世俗諦相、勝義諦相者，謂世尊說法有何相貌。諸佛唯依二諦為眾生說，更無餘相。
疏法者，謂蘊、界、處等者，即所詮法門軌持之法，一一皆通二諦。蘊即五蘊，界即十八界，處即十二處，緣起即十二因緣，諦即四諦，食即四食如世親論第十初說，靜慮即四靜慮，無量即四無量，無色即四無色，解脫即八解脫，勝處即八勝處，徧處即十徧處，菩提分即三十七品等，無礙解即四辯才，無諍即無諍三昧。等者，等餘法數。並下經文，廣有其相。
疏義者，隨順密意說等者，義名所以。世尊說法，或顯了說，或密意說。如說一切皆空，此就第一義說；凡夫不解，謂無俗諦等。亦如四意趣、四隨等。梁論釋義云：義者，所作事，故名義。生道滅惑是事。此意云：佛所說經但令眾生生道滅惑，以為其義耳。亦佛之意趣也。
疏：瑜伽二十五、顯揚二十大同此說。餘義，至十二分中當明。
鈔：疏瑜伽二十五、顯揚二十等者，二、例同指餘。先例同，謂彼二論皆云素怛纜者，謂佛。世尊於彼方所為彼有情依彼所作諸行差別，演說無量蘊相應語，乃至廣說：結集法者攝取聖語，為法久住，以美妙言次第結集：貫穿、縫綴能引義利、能引梵行真妙實義，是名素怛纜。
疏餘義，至十二分中當明者，下有異名。異名有四：一、依仁王。二諦品，名為法本；二、依梁論，名為聖教；三、依成論，名直說語言；四、依智論第二，但名為經。四中疏文已有二、四，初、三二名在十藏品。文局十二分中修多羅，故此不釋。又遠公立三修多羅：一、總相，二、別相，三、略相。刊定記破於後二，並在十藏品中。故云餘義等。
疏：第二、毗奈耶藏。初名，後相。
鈔：第二、毗奈耶藏，疏文分二：初總科；
疏：前中亦名毗尼，梵言之略耳。此翻為調伏，謂調練三業，制伏過非。調練通於止、作，制伏唯明止惡。就所詮之行彰名，即調伏之藏；或能詮藏有調伏之能，即有財釋。契經藏中類有此釋。
鈔：後前中下，別釋。於釋名中二：先正釋，後辨異名。今初，疏此翻為調伏者，準刊定記，云：義翻為調伏。若敵對翻，正稱為律。若素律師疏，云：梵曰毗尼，或云鞞泥迦、毗那耶、鼻那夜。此等皆由梵音輕重不同，傳有訛略，不得正名。正曰毗奈耶，此云調伏。
疏：毗尼或翻為滅。滅有三義：一、滅業非，二、滅煩惱，三、得滅果。或名尸羅，具云翅怛羅，此云清涼，離熱惱因，得清涼果故。亦名波羅提木叉，此云別解脫。此就因得名。然有二義：一、揀異定、道，名之為別；二、三業七支，各各防非，故名為別。亦翻為隨順解脫。此據果立，隨順有為、無為二種解脫果故。亦名性善，如十誦律。亦名守信，如昔所受，實能持故。
鈔：疏毗尼或翻為滅下，二、辨異名。於中有四。今初名滅者，東塔又云：毗膩多，此云已調伏，當其滅義。故母論第一云：滅諸惡法，故名毗尼。釋曰：若依此釋，則毗尼但是毗膩多之言略耳。則與毗奈耶調伏之義有乖。而上又云毗尼、鞞泥迦等，皆梵音輕重，則毗尼亦是毗奈耶略稱，含其調伏與滅二義耳。故疏云毗尼或翻為滅。
疏滅有三義等者，釋義。一、滅業非者，不殺、盜等。故律中：有犯毗尼，有諍毗尼。二、滅煩惱者，是發業之本。故律云：為調伏貪、瞋等令盡，是故世尊制增戒學。三、得滅果者，即無為果。故戒經云：戒淨有智慧便得第一道。
疏或名尸羅等者，第二名也。即雙從因、果得名。
疏亦名波羅提木叉等者，第三名也。言揀異定、道者，非是定共、道共二戒，是遠離羈縛業緣，名為解脫。
疏亦翻為隨順解脫者，即第三名中別義也。故遺教經云：戒是正順解脫之本，故名波羅提木叉。又相續解脫經注云：五分法身名解脫，梵云毗木叉。若涅槃解脫，梵云木叉。依此亦可雙從因、果得名，隨順是因故。又刊定記云：離過無障，名為木叉；業用無礙，名毗木叉。又云：復有異名，名優波羅叉，此西域外道律名。亦名縵。又亦名剌闍伱地。地音田夷反。此西域王法律名。
疏：後顯相者，前名之中已含止、作，即毗尼相。
鈔：疏後顯相者下，顯相文二：先指前總說，謂制伏過非及滅惡等，即是止行；調練三業，性善、守信等，通於止、作。毗尼以止善為宗，律宗其唯持犯，故以止、作總為顯相。
疏：若別說者，世親攝論云：毗奈耶有四義，謂：犯罪故，等起故，還淨故，出離故。廣如彼論。
鈔：疏若別說者下，二、引論別釋。言廣如彼論者，論云：犯罪者，謂五眾罪。等起者，謂無知故，放逸故，煩惱盛故，不尊敬故，而犯諸罪。還淨者，謂由意樂，不由治罰，如受律儀。出離者，有七種：一、各各相對，說悔所犯；二、誓受治罰，謂受學等；三、等有妨害，先制學處，後由異門，還復開許；四、別立止息，謂僧和合，還捨所制；五、轉依，謂苾芻、苾芻尼轉男、女形，故捨不共罪；六、由真實觀，謂作殊勝法嗢陀南諸行相觀；七、由法爾得，謂由見諦，法爾得無小、隨小罪。應知毗奈耶復有四義：一、補特伽羅故，世尊依彼制所學處；二、制立故，謂告白彼補特伽羅所犯過已，大師集僧，制所學處；三、分別故，謂制學處已，更廣解釋先所略說；四、決擇故，謂於此中決判所犯云何有罪，云何無罪。然明了論釋無小、隨小罪，自有二說。一云：小謂第二篇罪，隨小謂二種方便罪；一云：小謂性罪，隨小謂諸戒中制罪。問：今明大乘，那引小教？有答云：理實三藏大、小不同，今且就引接教說。古來同此。今更一解，謂持心雖異，名意大同，故得引小。又上所引論名，分明易曉故。又上云如受律儀者，梁論云：如本受持對治。
疏：第三、阿毗達磨藏。
鈔：第三、阿毗達磨藏，文中二：先標，後釋。
疏：阿毗名對，達磨云法。法有二種：一、勝義法，謂即涅槃。是善是常，故名為勝。二、法相法，通四聖諦。相者，性也，狀也，二俱名相。法既有二，對亦二義：一者、對向，謂向前涅槃；二者、對觀，觀前四諦。其能對者，皆無漏淨慧及相應心所等。由對果、對境，分二對名。故慧但是對，而非是法，非所對故。
鈔：釋中三：初、辨名，二、顯相，後、異名。初中二：先得名，後釋名。前中，先釋法，後釋對。前中即取俱舍意釋，故論云：能持自性，故名為法。若勝義法，唯是涅槃；若法相法，通四聖諦。是善是常，故名為勝，即釋彼論也。相者，性也，狀也，二俱名相者，亦釋彼論也。以四聖諦中滅諦是理，而皆云相者，滅諦之相即體相也。餘三約相，即相狀也。
疏法既有二下，二、釋對亦二。初釋對義，亦取論意。彼論云：此能對向，或能對觀。故為此屬之。
疏其能對者下，出對法體，亦取論意。故論頌云：淨慧隨行名對法。論曰：慧謂擇法，淨謂無漏，淨慧眷屬名曰隨行。如是總說無漏五蘊，名為對法。
疏由對果、對境，分二對名等者，釋疑。疑云：唯一淨慧，何有二對之名？故為此通。
疏慧但是對，而非是法，非所對故者，揀濫。此是古德解釋。意云：為分能、所，故言慧但是對。若據法能持自性，慧何非法？故今揀云非所對故。
疏：言對法者，法之對故，故對法藏特名慧論。舊譯為無比法，以詮慧勝故。
鈔：疏言對法者下，二、釋名也，即會六釋。法之對者，依主釋也。
疏故對法藏特名慧論者，若據所對所依，應名法論；慧依於法，慧為其主，故名慧論。故所詮中詮於慧學。
疏舊譯已下，出其異名，兼成上慧義。
疏：世親攝論云：阿毗達磨有四義，謂：對故，數故，伏故，通故。
鈔：疏世親攝論云下，第二、辨相。於中二：先總標；
疏：對義同前。數者，於一一法，數數宣說，訓釋言辭自、共相等無量差別故。伏者，由此具足論處所等，能勝伏他論故。通者，此能通釋素怛纜義故。
鈔：後對義同前下，別釋。數者，數字通去、入二聲，此取去聲；數數宣說者，數即入聲。自相者，如色變礙為相，受以領納為相等。共相者，共有無常、苦、空等。廣如十地疏明。
疏論處所等者，即瑜伽論說。論有七例，頌云：論體論處所論據論莊嚴論負論出離論多所作法。亦如初地中辨。言能勝伏他論者，勝約能立，伏約能破。故梁論云：伏者，此法能伏諸說，立、破二能，由正說依止等方便故。云通者，梁論名解：由阿毗達磨通修多羅義，易解了故。
疏：亦名優婆提舍，此云論議。亦名磨怛理迦，此云本母，謂以教與義為本為母。亦云依藏生解：藏為解母，本即是母。亦名摩夷，此云行母，依藏成行故，行之母故。
鈔：亦名已下，三、辨異名。文處可知。問曰：三藏前二是佛所說，後一論藏是菩薩說，是則如來不說三藏耶？答：婆沙最初即有此問。問曰：誰造此論？答：佛。世尊。誰問？誰答？或云舍利弗問，或云諸天問，乃至或云化比丘問；佛答。若爾，何以云迦多演尼子造？答：彼諷誦耳。有云：亦是彼說。是則論藏有是佛說，有是菩薩說，取經中義，廣以釋之。以本統末，亦佛說三藏耳。
疏：然此三藏，約其所詮，略有二門：一者、剋性，則經詮三學，律唯戒、心二學，論唯慧學，如攝論說。二、約兼正，則三藏之中，經正詮定，毗尼詮戒，論詮於慧；兼各通三。
鈔：疏然此三藏，約其所詮下，第三、總顯所詮也。
疏如攝論說者，亦是世親攝論第一。論云：又能說三學，故立素怛纜藏；能成辦增上戒、增上心學，故立毗奈耶藏，謂具尸羅，即無悔等，漸次能得三摩地故；能成辦增上慧，故立阿毗達磨藏，謂能決擇無倒義故。梁論亦同。
疏兼各通三者，經中戒、慧，其文非一。毗尼增三，文云云何增戒學？所謂增心學、增慧學，是名增戒學等。
疏：第二、明二藏者，一、聲聞藏，二、菩薩藏。即由前三藏詮示聲聞理、行、果故，名聲聞藏；詮示菩薩理、行、果故，名菩薩藏。故莊嚴論第四云：此三藏由上下乘差別，故復為聲聞藏及菩薩藏。攝大乘同此。此就二乘理、果同，故合之。若約教、行別，故即開三乘以為三藏，如普超等經。又由緣覺多不藉教，出無佛世，佛在世時攝屬聲聞。故但分為二，即是大、小、半、滿不同。
鈔：疏第二、明二藏等者，疏文有四：一、標；二、即由前三下，釋；三、故莊嚴下，引證；四、此就二乘下，出所以。於中分三：初正出為二所以；次若約教、行別故下，出三乘三藏不同；後又由緣覺下，重成二藏之義。
疏即是大、小、半、滿不同者，諸經論中多以大、小相對，故分大藏之中大乘經、律、論，小乘經、律、論別。華嚴、般若等為大乘經，菩薩戒、善戒經等為律，瑜伽、智度等為論；小乘四阿含等為經，五部律為戒，婆沙等為論。故大、小三藏迢然不同。
言半、滿者，即出涅槃。北經第四如來性品文云：善男子！譬如長者唯有一子，心常憶念，憐愛無已。將詣師所，欲令受學，懼不速成，尋便將還。以愛念故，晝夜殷勤，教其半字，而不教誨毗伽羅論。何以故？以其幼稚，力未堪故等。下合云：所言一子者，謂一切眾生。如來視於一切眾生猶如一子。教一子者，謂聲聞弟子。半字者，謂九部經。毗伽羅論者，所謂方等大乘經典。以諸聲聞無有慧力，是故如來為說半字九部經典，而不為說毗伽羅論方等大乘。善男子！如彼長者，子既長大，堪任讀學，若不為說毗伽羅論，可名為藏。乃至云：我今亦爾，為諸弟子說於半字九部經已，次為演說毗伽羅論，所謂如來常存不變。上即經文，半、滿是喻，大、小是法。餘義可知。
又西方三藏之外，加一雜藏謂陀羅尼、五明論等，為四藏。大、小俱有，則有八藏。若六波羅蜜經，說有五藏：小乘三藏及雜藏為一藏、大乘為一藏故。若大開為三，則有七藏；三乘各三，便是九藏；加一雜藏，便為十藏；三乘各四，應十二藏。
疏：第二、明所攝者，此經三藏之中正唯修多羅攝，兼詮餘二，十藏等品廣顯戒故，問明等品顯論議故。若就修多羅中以義揀教，則唯十藏攝，具足主、伴，顯無盡故，教義融故。二藏之中唯菩薩藏。若分權、實，但菩薩藏一分所攝，權不攝故。若約此攝，乃至聲聞，亦此經攝，此能包含無量乘故。揀於權、實，至下立教中明。已辨藏攝。
鈔：疏第二、明所攝下，文中有二：初明彼攝此經；後若約下，明此攝彼藏。文並可知。上來藏攝竟。
疏：第二、明教攝者，教有二種：
疏：一者、通相十二分教，亦分大、小，至下十藏品辨；
疏：二者、諸宗立教不同，今當略釋。
鈔：第二、明教攝中，疏二者、諸宗立教等者，由前經藏有權、實等，故有此門。於中三：一、標舉將說，二、總辨深玄，三、開章別解。今初，可知。
疏：夫教海沖深，法雲彌漫，智光無際，妙辯叵窮。
鈔：疏夫教海沖深下，二、總辨深玄，有標、釋、結。今初，教海總含深廣，文略語深；法雲、智光略明深廣。下經云：一切諸佛雲雨說法，唯十地菩薩能安，能受，能攝，能持，佛剎微塵法門海故，雲雨說法故。夜摩偈讚品勝林菩薩云：譬如孟夏月空淨無雲翳赫日揚光輝十方靡不充其光無限量無有能測知有目斯尚然何況盲冥者諸佛亦如是功德無邊際不可思議劫莫能分別知。故云智光無際。妙辯叵窮者，法華云：諸法寂滅相不可以言宣是法不可示言辭相寂滅。故四辯八音不能談其狀也。普賢行願云：如來功德，假使十方一切諸佛經不可說不可說佛剎微塵劫相續演說，不可窮盡。
疏：以無言之言詮言絕之理，以無變之變應無窮之機，
鈔：疏以無言之言至無窮之機者，二、釋，即出叵窮所以。全依體上起大用，故非是無言，非在言故。然能說之妙，謂無言之言；所說之深，謂言絕之理。故經云了法不在言善入無言際而能示言說如響徧世間，法華云以方便力故為五比丘說等。以無變之變者，能說多端故。下經云：一法門中無量門無量千劫如是說所演法門廣大義普運光天之所了等。應無窮之機者，所感非一故。故九地云：如是乃至不可說世界所有眾生，一剎那間一一皆以無量言音而興問難，一一問難，各各不同。菩薩於一念頃，悉能領受，亦以一音普為解釋，各隨心樂，令得歡喜等。菩薩尚爾，何況如來？出現品云如來音聲亦復如是，普入一切處、一切眾生、一切法、一切業、一切報中，而無所住者，即無變之變也。又云佛子！如來隨一切眾生心行、欲樂無量差別，出若干音聲，而轉法輪者，即應無窮之機也。廣如下說。是知如來教法能深，能廣，能高，能遠。其猶大海周天，雖涉而難越；孤峰四絕，可仰而叵升也。
疏：極位所承，凡情難挹。
鈔：疏極位所承，凡情難挹者，三、結成難思。挹，由測也。九地以下，皆測量不及，唯十地菩薩位極能承。故十地經云：譬如娑伽羅龍王所霔大雨，唯除大海，餘一切處，皆不能安，不能受，不能攝，不能持，如來祕密藏大法明、大法照、大法雨亦復如是，唯除第十地菩薩，餘一切眾生聲聞、獨覺，乃至第九地菩薩皆不能安，不能受，不能攝，不能持。第五經云：佛子眾會廣無限欲共測量諸佛地諸佛法門無有邊能悉了知甚為難。唯精進力夜神云諸佛法海無有邊我悉一時能普飲等。證上，可知。
疏：今乘理教之力，略啟四門：一、大意合離，二、古今違順，三、分宗立教，四、總相會通。
鈔：疏今乘理教之力，略啟四門下，第三、開章別釋也。於中，先標，後釋。今初也。應有難云：既極位方知，何以凡情輒窺大教？故此云耳。依憑教理，聖教許故。故涅槃云具縛凡夫能知如來祕密之藏，毗盧遮那品云如因日光照還見於日輪我以佛智光見佛所行道，即因佛教能了教也。即仰推之智，信、解而知耳。
疏：今初，且西域、東夏弘闡之流，於一代聖言，或開宗分教，或直釋經文，以皆含得失故耳。
鈔：疏今初且西域下，釋第一門。於中三：初雙標開、合；次且不分下，雙釋開、合；後以斯多義下，雙結開、合。今初也。西域開、合者，如龍樹之釋大品、無著之解金剛等，皆合而不分也；而智光、戒賢各分三時，皆開而不合也。東夏開、不開者，如僧肇之解淨名、僧叡之釋思益等，皆合而不分也；生公之立四輪、智者之立四教等，皆開而不合也。故諸德見開有失，則合；見合有失，則開。不應局執也。
疏：且不分之意，略有五焉：
鈔：初、總標不分。
疏：一、則理本一味，殊途同歸，故不可分也；二、一音普應，一雨普滋故；三、原聖本意，為一事故；四、隨一一文，眾解不同故；五、多種說法，成枝流故。
鈔：二、列釋。疏殊途同歸者，周易云：天下殊途而同歸，百慮而一致。謂若千逕九逵，王城不二；九流百氏，大道寧差？今疏借用，乃通三義：一、約教，始隨機異，故殊途；終歸顯實，故一致。二、約機，則異；就理，常一。三、體外無權，權即是實。故殊途同致也。
疏二、一音普應，一雨普滋者，一音即是淨名，一雨即法華。藥草喻品。謂三草、二木不同，同承一雨之潤；五性、三乘不一，法雨一味無差。故彼經云：如來知是一相一味之法，所謂：解脫相、離相、滅相、究竟涅槃常寂滅相，終歸於空等。
疏三、原聖本意，為一事故者，亦是法華中意。故彼經云：過去諸佛以無量無數方便、種種因緣、譬喻、言辭而為眾生演說諸法，是法皆為一佛乘故。一佛乘者，即華嚴矣。又云：我此九部法隨順眾生說入大乘為本以故說是經。皆為一事也。
疏四、隨一一文，眾解不同者，此通明諸經。如經說一無常，或有解者：以生滅代謝，故云無常；或云：無彼常，故名為無常；或云：不生不滅，名為無常；或即無法可常也；或云：真如一法隨染、淨緣，轉變不常，故名無常；或聞無常，便知對常以說無常，非常、非無常以為中道等。明知隨人解不同也。
又苦、集、滅、道四名則同，隨機解殊，乃有四種。又涅槃云：十二因緣，下智觀者得聲聞菩提，中智觀者得緣覺菩提，上智觀者得菩薩菩提，上上智觀者得佛菩提。又如一乘五教，機解不同，三諦差別。
中論偈云因緣所生法我說即是空亦為是假名亦是中道義，即有多人解不同也。或云：既言因緣所生，那得即空？要須析因緣盡，方乃會空，呼十方空為即空。亦為是假名者，有為虛弱，勢不獨立，假眾緣成；從緣故假，非施權之假。亦是中道義者，離斷、常故，名為中道，非佛性中道。若作此解者，雖三句皆空，尚不成即空，況即假、即中！此生滅四諦中義也。
或云：因緣所生法不須破滅，體即是空，而不得即假、即中。設作假、中，皆順入空。何者？諸法皆即空，無主宰故；假亦即空，假施設故；中亦即空，離斷、常二邊故。此三番語異，俱順入空。退非二乘析法，進非別圓，乃是三獸渡河之意耳。
或謂：即空、即假、即中三種邐迤，各各有異。三種皆空者，無主，故空；虛設，故空；無邊，故空。三種皆假者，同有名字，故假。三種皆中者，中真、中機、中實故。謂空名中者，約真諦故；假名中者，就機設化，不住化、不化故；中名中者，約一實諦之中道故。此得別失圓。
或謂：即空、即假、即中雖三而一，雖一而三，不相妨礙。三種皆空者，言思道斷故；三種皆假者，但有名字故；三種皆中者，即是實相故。但以空為名，即具假、中；悟空即悟假、中。餘亦如是。
是知隨聞一法，起種種解。圓機受教，無教不圓；偏機受教，圓亦偏矣。既隨一文異解，何須分判不同？
疏五、多種說法，成枝流者，上義亦旁該諸經，今正引當經立理。法界品云：法欲滅時，有千部異、千種說法等。何不尋條以得根？便欲派本而為末，混淳源之一味，成澆薄之枝流。
疏：以斯五義，故不可分。分之，乃令情構異端，是非競作，故以不分為得。
鈔：疏以斯五義下，三、總結也。夫子云：攻乎異端，斯害也已。何得執異迷同，是非競作？
疏：其分教者，亦有多義：一、理雖一味，詮有淺、深，故須分之，使知權、實；二、約佛雖則一音，就機差而教別；三、本意未申，隨他意語，而有異故；四、言有通、別，就顯說故；五、雖分權、實，須善會佛意，有開顯故。
鈔：疏其分教者下，釋分教中乃有十意：前五對前五義，後五顯過於前。
疏一、理雖一味等者，謂今欲分教，非欲分理。迷於權、實，寧契佛心？
二中一音但是教本，非即是教；教乃在機，隨機不同。今分彼教，故淨名云：佛以一音演說法眾生各各隨所解。今分隨所解耳。其猶長風是一，百竅異吹。豈以一風不殊，便謂百竅齊響？一雨亦就佛說，三草即就機殊。今分三草教殊，非析一雨令異。故經云：雖一地所生，一雨所潤，而諸草木，各有差別。以一音、一雨義相不異，故但說一音。
三中本意未申者，如佛本為一大事出現於世，四十餘年未顯真實。今分一代時教，豈妨判有淺、深？言隨他意語者，佛有三語：一、隨自意語，說自所證一實等故；二、隨他意語，一向方便引眾生故；三、隨自他意語，半稱自證，半隨機故。今分後之二語，不分初一，隨自意也。
四中言有通、別者，如前所引。此通隨聞異解。有不通者，就此分之。如說人空法有，斯即小乘，不可名大；若說二空，此可名大，不得名小。說有五性，非是一性；說一性處，非是說五。如是等文，無容異解，故須分之。
五中有二義故，雖分權、實，不成枝流：一、善會佛意，所說權教，乃是隨宜；所說實者，稱理究竟。二、有開顯者，說彼權教是方便門，說於實教是真實相。不謂方便為真實，則方便門開；知實理之普周，則真實相顯。故法華經云：此經開方便門，示真實相。今能開顯，故不滯枝流；約佛施張，故須分權、實。
疏：又王之密語，所為別故；不識權、實，以深為淺，失於大利；以淺為深，虛其功故；莊嚴聖教，令深廣故；諸聖教中自有分故；諸大菩薩亦開教故。
鈔：疏又王之密語，所為別故下，有五意顯過於前不分。此初一也。涅槃第九：說先陀婆，一名四實：一者、鹽，二者、器，三者、水，四者、馬。釋中：一、水，二、鹽，三、器，四、馬。故彼文云：如是四法皆同此名。有智之臣善知此名。若王洗時，索先陀婆，即便奉水；若王食時，索先陀婆，即便奉鹽；若王食已，將欲飲漿，索先陀婆，即便奉器；若王欲遊，索先陀婆，即便奉馬。如是智臣善解大王四種密語。是大乘經亦復如是，有四無常，大乘智臣應當善知。若佛出世，為眾生說如來涅槃，智臣當知：此是如來為計常者說無常相，欲令比丘修無常想。或復說言正法當滅，智臣應知：此是如來為計樂者說於苦相，欲令比丘多修苦想。或復說言我今病苦、眾僧破壞，智臣當知：此是如來為計我者說無我相，欲令比丘修無我想。或復說言所謂空者，是正解脫，智臣當知：此是如來說正解脫無二十五有，欲令比丘修學空想。以是義故，是正解脫則名為空，亦名不動。謂不動者，是解脫中無有苦故，是故不動。是正解脫為無有相。謂無相者，無有色、聲、香、味、觸等，故名無相。是正解脫常不變易，是解脫中無有無常、熱惱、變易，是故解脫名曰常住、不變、清涼。或復說言一切眾生有如來性，智臣當知：此是如來說於常法，欲令比丘修正常法。是諸比丘，若能如是隨順學者，當知是人真我弟子。然彼經疏不釋，不次所以，但按次配釋，而云前四彰權隱實，後一彰實隱權。
今謂：前別喻中，即無常、苦、空、無我而為其次，以水方圓任器，是無常故；鹽是苦故；器當其空，有器之用故；馬由人策，不自在故。合中無常、苦、無我，是三修法，屬生死故；四合空者，是正解脫故，而解脫中空、無我、苦、不淨及無常，即是常故。故一空中明有四義，並以器喻，而最後佛性彰其妙有，即合前馬。然空中四義遮無常等，佛性一義顯是真常。亦應具說我、樂、淨等含在正解脫中：不動是樂，無相是淨，無變熱惱即是常義。馬又我義。是則此中具彰八行。由於生死無常等中密顯常等，故為密語。又初標中鹽在初者，亦是苦、空、無常、無我而為其次，如常所明故。此釋不同古師之義。然引此文，意令隨所說言。須善得意，豈可渾然不分權、實？
疏不識權、實，以深為淺等者，第二意也。如言初發心時便成正覺，而謂但是如來方便說者，是以深為淺也。不能正修，高推聖境，即不能速證無上菩提，故云失於大利。離世間品云：修此法者，少作功力，疾得菩提等。言以淺為深，虛其功者，猶如世尊為止亂想，令數息、看心；為厭苦者，令出三界。眾生不了，躭味為真，勤苦不已，多用功力，所獲至微，不得涅槃一日之價。故云虛其功故，即虛廢功力也。
疏莊嚴聖教，令深廣故者，第三意也。謂分析權實、空有、取捨、偏圓、遲速，方知佛法微妙深玄，無不包攝。譬猶不泛大海，豈識邊涯？不識土石，安知真寶？故智論釋法施云：依隨經論，廣作義理，為立名字，皆名法施。又若不分權、實，則謂三教大同。今明大乘尚有權、實，何況小耶！小乘比大，猶若螢光方於日照故。小是佛教，尚被斥訶，況於儒、道！比之佛法，則天、地懸隔矣。以此重重揀之，方知佛法深奧。
疏諸聖教中自有分故者，第四意也。如解深密立三時不同，解節、金光明立三輪之異，涅槃自分半、滿。又約五味之差，皆佛自分也。
疏諸大菩薩亦開教故者，第五意也。若無著之扶五性及與三時、龍樹之判四門共與不共，皆揀權、實，有取、捨也。
疏：以斯多義，開，則得多而失少；合，則得少而失多。但能虛己求宗，不可分而分之，亦何爽於大旨？故今分之。
鈔：疏以斯多義下，第三、雙結離、合，而捨合從離。
疏：第二、古今違順，曲分為二：先敘此方，後明西域。今初，諸釋雖眾，略敘數家，勒為五門：
鈔：第二、古今違順中先敘此方，後明西域。前中，先總標，
疏：一、立一音教，謂如來一代之教不離一音。然有二師：一、後魏菩提流支云：如來一音同時報萬，大、小並陳。二、姚秦羅什法師云：佛一圓音，平等無二，無思普應，機聞自殊，非謂言音本陳大、小。故維摩經云：佛以一音演說法眾生各各隨所解。上之二師，初則佛音具異，後則異自在機；各得圓音一義，然並為教本不分之意耳。
鈔：後別釋。一一師中多分為二：先敘昔義，後辨順違。一音中，疏上之二師下，辨順違，先出彼意。言各得圓音一義者，言含縱奪；縱之，則順。下出現品明如來圓音有其十義；十義之後，復六句融通。今但得十義中之一耳。初師，則順善口天女，一聲之中與百千種樂而共相應，則佛一音之中有多音也。後師，則順如水一味，隨器成異，則如來本無多音。故云各得一義耳。又此二義，若不會釋，敵體相違，互不相許，則齊、楚俱失，並應奪之。若取各自所宗，故各得一義而與之耳。然並為教本下，又都奪耳。
疏：第二、立二種教。自有四家：一、西秦曇牟讖三藏立半滿教，即聲聞藏為半字教，菩薩藏為滿字教。隋遠法師亦同此立。
鈔：疏二、立二種教，隋遠法師亦同此立者，彼涅槃疏初云聖教雖眾，略有二種：一、聲聞藏，二、菩薩藏是也。
疏：斯則文據涅槃。蓋是對小顯大、通相之意，未於大中顯有權、實，亦含半、滿。
鈔：疏斯則文下，二、辨順違。先明其順，順於至教。涅槃半、滿，前已廣引。
疏蓋是對小下，辨違。上云順者，但順通相之意，未知佛之深旨。半、滿之言顯在小、大。密意而說，復有以權為半，以實為滿，則大乘中有半、滿矣。亦猶緣覺、聲聞，開之，有異，則成二乘；合之，有同，總稱為小。權、實亦爾：開之，有異，權可稱半；合之，大同，故並稱滿。是則實教唯滿，小教唯半，權大乘者亦半亦滿也。
疏：二、隋遠法師立漸、頓二教，謂約漸悟機，大由小起，所設具有三乘，故名為漸；若約頓機，直往於大，不由於小，名之為頓。此雖約機說有漸、頓，而所說法不出半、滿。
鈔：疏此雖約機下，辨順違，直出其立意不離半、滿。半、滿順違，即此順違也。言不出半、滿者，頓即前滿，漸具半滿，以具有三乘，二乘是半，大乘是滿故。以機就教，有直有曲，故分漸、頓耳。
疏：三、唐初印法師亦立二教：一、屈曲教，謂釋迦經，以逐機性隨計破著故，如涅槃等。二、平道教，謂舍那經，以逐法性自在說故，如華嚴經。又此二教略有四異：一、主異，謂釋迦化身與盧舍那十身異故；二、處異，謂娑婆界木樹、草座與華藏界中寶樹、寶座等異故；三、眾異，謂為聲聞及菩薩說與唯菩薩及極位同說異故；四、說異，謂局處之說與該通十方之說異故。
鈔：疏三、唐初印法師下，第三師。先敘昔義中有三：初、總標；二一、屈曲下，正立；三、又此下，揀異。
疏：此約化儀以判。
鈔：疏此約化儀以判下，辨順違。先順，後違。順中三：初、一句總出立意，第二、遮破釋成，第三、結成昔義。今初，第一、半滿約所說法立，第二、漸頓約機以立。今此一師約化儀立，謂佛以法化生有曲、直故，即化法儀式不同耳。
疏：然華嚴雖有隨諸眾生各別調伏，皆是稱性善巧，一時頓演；涅槃等雖說一極，或對權顯實，或會異歸同，一切如來或說、不說，故云屈曲。
鈔：疏然華嚴下，第二、遮破釋成。謂刊定記不許此師立義。先破總名，後破四異。今為昔通，則遮其破耳。文即分二：先救總名，後救四異。今初，至故云屈曲，是救其破於總名。彼疏破中先牒義竟，云：若爾，涅槃、法華、維摩、楞伽、密嚴、勝鬘、佛藏經等，皆釋迦說，應不明於如來藏性、實相、法界等。有平道故。華嚴、梵網既舍那說，何故華嚴說於四諦？普賢行等品中，皆云隨諸眾生所應調伏作如是說。又問明、淨行、梵行、三賢、十地、離世間、入法界等諸品之中，不應皆說對治行法等。屈曲故也今疏云雖有隨諸眾生各別調伏者，此牒其破平道教中有屈曲之文。
疏皆是稱性，一時頓演者，釋成是其平道之義，以稱性之巧無邊差別，皆是平道。又一時頓演，不同屈曲說權之時不說實，說實之時不說權，說四諦唯為小乘，說六度唯被菩薩。故一切並陳，尤顯平道。又說隨眾生者，說於世尊餘處隨機，非此經中是隨機說。
疏涅槃等雖說一極者，此牒其破屈曲教中有平道之文。
疏或對權顯實下，釋成是屈曲之義。言屈曲者，非是有真如法性即非屈曲，但取隨機隱顯為屈曲耳。此上一句是約法華，明是屈曲。昔權今實，破三顯一。明權，則未說實；說實，必廢於權。不同華嚴權、實齊彰，一時頓用，故名屈曲。
疏或會異歸同下，約涅槃經以明屈曲。涅槃會昔有餘之義，同歸一味涅槃。先異後同，亦成屈曲，不同華嚴若同若異、空不空等一時頓演。又云一切如來或說、不說者，古德共云：日月燈明佛，晨旦說法華，中夜便滅度。則法華之外，非是別時更說涅槃。謂人根利故，聞法華竟，不復須說涅槃，則涅槃或說、不說。謂或有國土，唯說三乘，究竟不破；或有國土，唯說一乘，無三可破。則知法華亦有說、不說，不同華嚴云我不見有一佛國土，其中如來不說此法。明是平道。
疏：約釋迦為主，則未顯十身；十身為主，必具釋迦。
鈔：疏約釋迦為主下，第二、救破四異。彼疏破云：又四異中眾、處兩異，皆違經說，七處並是娑婆界故。異。又云：出現品云：十方諸佛讚普賢言：能說此法，今此會中有佛剎微塵數眾生發菩提心故。發心品中亦同此說。準此，故知有地前器。眾異。是故此師所立，多違教理，甚難依也。此結破也。也。彼破二異，今疏通二異：後一是救刊定破處異，初一是遮有餘師破其主異。謂恐有破云：下經既云或名釋迦牟尼，或名毗盧遮那，明知二主不異，何言主異？故今通云釋迦為主，但是三身中化身；遮那為主，則十身具顯。化身乃是十身之一，故云必具釋迦。是則總、別異也。何言不異？
疏：娑婆之處未融華藏，華藏之處必融娑婆。
鈔：疏娑婆之處未融華藏，華藏之處必融娑婆者，此通刊定破處異也。餘處王城、舍衛未言即是華藏、娑婆。今云七處，自有二義，故同華藏：一、約本、末分歧故，七處亦是華藏界中第十三重之內。二、約淨、穢該徹，則摩竭提國，其地金剛。說初品時，華藏世界六種震動。彼疏序云：剎該淨、穢，娑婆震而華藏動，豈不華藏之處融耶？故知破其處異，自違己說也。所以不救破眾異者，由刊定破最不當故。彼眾異中但云釋迦經中通被三乘，遮那經中唯被菩薩，則通、局之殊。而破彼義，乃引凡夫發心，豈非菩薩之器？況此經發心又甚深故。其說異一種，他又不破，故此不救。
疏：略云四異，異實有多，誠如所判。
鈔：疏略云四異下，第三、結成昔義。言異實有多者，更舉十條：
一、教門儀式異。於中復有多義，謂全依海印，曾無出入；一時頓演，與前後次第不同。放光集眾，一多、通局、請答、言念、現相等殊；道場莊嚴，勝劣不等。故云教門儀式異也。
二、所詮理致異。圓融歷別，多義不同；十十法門，有多差別，如義分齊中。
三、成佛遲速異。謂或唯一念，或無量劫，念、劫圓融，長短自在，不局三祇及應化故。
四、見佛通局異。無論凡、聖，許見十身，不局地前、地上之別故。
五、說教時分異。始成即說，時有十重，念、劫圓融，不局三七等故。
六、見境寬狹異。地獄天子、六千比丘，肉眼遠徹，周法界見，不局三千，有分限故。
七、因果行位異。具足圓融、行布，性、相交徹故。
八、立乘多少異。或說一乘，或無量乘，不局三乘、五乘定故。
九、利益勝劣異。地獄天子，三重頓圓，塵塵剎剎，無盡利益故。
十、流通付囑異。盡未來際，長流不斷。諸佛親護，非小乘故。歷別細求，過此更有。故云異實有多，誠如所判者，結成昔義也。
疏：但於屈曲之內，未顯法之權、實耳。
鈔：疏但於下，第二、辨違。既不判屈曲之淺、深，便令多法混同無別，不能令人善識權、實，故不依之。
疏：四、齊朝隱士劉虯亦立漸、頓二教，謂華嚴經名為頓教，餘皆名漸。始自鹿苑，終於雙林，從小之大故。
鈔：疏四、齊朝隱士等者，於正立中，約於化儀及時以立。漸說、頓說，即是化儀；頓在始成，漸有五時，即約時說。
疏：然此經如日初出，先照高山，即是頓義；慈龍降雨，以證漸義。於理可然。漸約五時，次下當辨。
鈔：疏然此經下，二、辨順違。先順，後違。順中由依化儀，故成順理，便引當經為其證成。所引二喻，並出現品文，前來已引。
疏漸約下，辨違也。以約時局教，有諸妨難，故成違理。指在後破。
疏：第三、立三種教，亦有三家：
鈔：第三、立三種教中二：先總標；
疏：一、南中諸師同立二教，謂於前漸、頓加不定教。由漸中先小後大，而央掘經六年之內即說。為遮此難，故立不定。謂別有一經，雖非頓攝，而明佛性常住，即勝鬘、金光明等。是為偏方不定教也。
鈔：後一、南中下，別說三師。初即諸師同立。於敘昔中二：先總明，後別明漸義。前中分三：初正立；次由漸中先小下，立三之意；後謂別有下，出不定相。言偏方者，謂大體而言，漸中先小後大，而不妨說小之時亦有說大。如人十年弘律，不妨私房時說大乘，故曰偏方不定。指經云如勝鬘、金光明者，勝鬘經初云：波斯匿王、末利夫人信法未久。既言未久，明是初說。金光明經既非第一頓教，又非第二漸教，末後而明常住，明是不定。言佛性常住者，勝鬘經說二種如來藏，即佛性也；又歎佛三身，即今梵音之文云一切法常住是故我歸依，即常住義也。金光明經。三身品中廣說法身常住故。
疏：漸中開、合，諸師不同。或但分為二，即是半、滿。或分為三，即武丘山岌法師，謂十二年前見有得道，名有相教；十二年後齊至法華，見空得道，名無相教；最後雙照一切眾生佛性，闡提作佛，名常住教。此與唐三藏三時之教大同，至敘西域中說。真諦三藏依金光明立轉、照、持三輪之教，亦大同此，而時節小異。謂七年前說四諦，名轉法輪；七年後說般若，具轉、照二輪，以空照有故；三十年後具轉、照、持，以雙照空、有，持前二故。或分為四，即宋朝岌法師，謂於前三時無相之後、常住之前，指法華經為同歸教，以會三歸一，萬善悉向菩提故。或開為五，然有二家：一、道場慧觀等，於無相之後、同歸之前，指淨名、思益等為抑揚教；二者、即前劉公，不開抑揚，而有教之初取提胃經為人天教。
鈔：疏漸中開、合下，第二、別明漸義。開漸成別，自有四種，從二至五。於分三中自有三師：初一師正立；後二師指同，即唐三藏及真諦三藏。初云武丘，即蘇州山寺。於第三師中二：先指同初師；後而時節下，指異別立。疏文稍略。彼云：謂佛二月八日成道，四月八日於波羅奈國鹿野苑中為聲聞眾轉四諦法輪。後於成道第七年中在舍衛國去祇園五里，智慧河邊，為諸菩薩及二乘眾說般若等經。此時具二，謂轉、照法輪。又於成道三十年後，未涅槃前，在毗舍離國鬼王法堂中為真常菩薩說解節等經。此時具有轉、照及持三種法輪也。
疏即宋朝岌法師下，第三分四中，疏家不欲繁文，故但於前師之外加其異名。應具列之。
疏道場慧觀者，即上元道場寺僧。言五教者，一、有相教，二、無相教，三、抑揚教，四、同歸教，五、常住教。言抑揚者，謂抑挫聲聞，褒揚菩薩故。劉公五者，一、人天教，二、有相教，三、無相教，四、同歸教，五、常住教。
疏：上來諸師，皆於漸中約時開異。若不加不定之教，則招難尤多，以初有大故。雖加不定，猶有妨難。略顯五時之妨，餘可例知。
鈔：疏上來諸師下，第二、辨順違。於中三：第一、總明順違，第二、別破違理，第三、結成違順。初中以上來諸師，從二至五，皆先小後大，故不加不定，招初有大乘之難。雖加不定，猶有妨者，加不定，免初有大乘之難。而於所立名義之中，皆有難也。言略顯五時之妨者，從後破之。既破五時，四、三、二時皆已破竟，故云餘可例知。
疏：初明十二年前為有相者，自違成論。成論云：我今正明三藏中實義。實義即空。
鈔：疏初明十二年等者，第二、別破。別破二家五時，即為二別。今初破道場五時，即分為五。
疏成論云：我今正明三藏中實義。實義即空者，破第一時。引其三文，此即第一、引小乘論。以成實論意云：我今成立小乘中實義，故云成實，以三藏即小乘教故。既言實義即空，明小乘已說空竟，何言見有得道？不可不見實義而得道也。
疏：又阿含中云：無是老、死，即法空也；無誰老、死，即生空也。
鈔：疏又阿含中云下，第二、引小乘經。然經文相續云無是老、死、無誰老、死，此即明十二因緣人、法空義。是老、死者，指老、死法體。誰者，即人也。故無是老、死，即老、死法空；無誰老、死，即主老、死我人空也。然諸經論多明小乘但有人空，未明法空者，有二義故：一、從多分、少分說，小乘多分但明人空；二、從顯了、不顯了說，雖說法空，未全顯了，故言不說法空耳。若從不顯了說及少分說，則亦明法空。今從此義。
疏：又智論云：三藏中明法空為大空，摩訶衍中明十方空為大空。
鈔：疏三藏中明法空為大空等者，第三、引大乘論。彼釋十八空，揀二宗大空之異。今但取三藏明法空之言。三藏亦即小乘教耳。
疏：皆顯小乘已有二空。
鈔：皆顯已下，四、結上三文。
疏：若云第二時說空者，十二年後方制廣戒，豈唯說空？
鈔：疏若云第二時下，破第二時。於中三：一、破說空，二、破不明常住，三、結立正義。初中又二：第一、引制戒，明十二年後說有故。戒經云：善護於口言自淨其志意身莫作諸惡此三業道淨能得如是行是大仙人道。此是釋迦如來於十二年中為無事僧說是戒經。從是已後，廣分別說。明知十二年後始制廣戒，廣戒即是明有。
疏：又智論云從得道夜乃至涅槃常說般若，豈前不說空？
鈔：疏又智論云從得道夜下，第二、引論通說般若。明十二年前已說於空，非局十二年後，般若明性空之智故。
疏：若云第二時中未顯常住者，實相般若豈無常耶？
鈔：疏若云第二時中未顯常住者下，第二、破不明常住。於中四：初、反質破，實相即常住故。
疏：涅槃亦說：佛性亦名般若。
鈔：疏涅槃亦說：佛性亦名般若者，第二、顯正破。上即理量，此即聖言量。般若既即佛性，佛性是常，般若常矣。
疏：是知實相般若即是正因佛性，觀照即為了因。
鈔：疏是知實相般若下，第三、會義破。謂會釋二經，使第二時同第五時，以義同故。謂二種般若即二佛性。在名則異，在義不殊。言實相為正因者，即第一義空名為佛性。第一義空即實相異名。觀照為了因，如燈了物。
疏：又般若離四句，何曾存空？般若不壞四句，豈無妙有？
鈔：疏又般若離四句下，第四、縱奪破。先奪，則拂迹入玄，理絕百非，言亡四句。若但以空為般若者，非真般若也。故經云般若非有相，非無相，亦非有無相，亦非非有無相。離一切諸相，何得存空？故中論云：諸佛說空法為離於有見若復見有空諸佛所不化。
疏般若不壞四句，豈無妙有者，此即縱也。縱其是空，亦須是有。空尚是四句，何況有耶？故般若經云：般若不壞色，不壞受、想、行、識，即不壞有也。餘文可知。故智論云：一切實非實亦實亦非實非實非非實是名諸佛法。則四句皆實。又因緣所生法，即空，即假，即中。即中有遮、有表，即下二句。是知：失意，則四句便成四謗；得旨，則四句即是四德。下說正義，躡此而起。
疏：是知小、大各有四門，而但言初有次空者，各得一門之意耳。
鈔：疏是知小、大各有四門下，第三、結立正義也。此則縱而奪之。縱其初有次空，則各得一門之意；奪其不識四門之意，則初有次空之旨全乖。言四門者，小乘以阿毗曇為有門毗曇即今俱舍，遵一切有部故；成實即是空門，實義是空故；毘勒論即亦有亦空門。其非有非空門未見論文，即是惡口車匿見此入道。有云：犢子部亦計我非有非無。恐未指定。
大乘四門者，如涅槃云一切眾生皆有佛性，如乳有酪性等，斯即有門也。又云：石無金性，乳無酪性，眾生佛性猶若虛空；迦毗羅城空，大涅槃空。即空門也。又云：眾生佛性亦有亦無。何以為有？一切眾生悉同有故。何以為無？從善方便而得見故。即亦有亦無門。又云：眾生佛性即是中道，非有如虛空，非無如兔角。百非斯遣，此即非有非無門也。若取經論，唯識多明有門，掌珍多說空門，辨中邊論多顯亦有亦空門，中論多辨非有非空門。
疏：若云第三時中但名抑揚，亦非常者。
鈔：疏若云第三時中但名抑揚等者，破第三時。文二：先雙標；
疏：淨名云：佛身無為，不墮諸數。觀身實相，觀佛亦然，豈無常耶？
鈔：後淨名云下，雙破。先破第三時中不明常義，可知。
疏：般若亦云：二乘智慧猶如螢光；菩薩一日學智，如日之照。豈非抑揚？
鈔：後般若亦云下，破獨得抑揚之名，以第二時中亦抑揚故。二乘螢光，抑也；菩薩如日，揚也。
疏：若云第四時中但顯同歸，亦未明常者，壽量品云常住不滅，又方便品云世間相常住等，豈無常耶？
鈔：疏若云第四時下，破第四時。但破不明常住，不破同歸之義。
疏：五、以涅槃為常住者，當教可爾，而涅槃之時亦有小乘之見，如阿含中說如來涅槃之相故。
鈔：疏五、以涅槃為常下，破第五時。許其涅槃是常住義，責其涅槃無有小乘，以至涅槃，皆有大、小故。阿含說如來涅槃之相者，彼說如來於純陀家乞食，因食栴檀木耳羹，後患脊痛。於拘尸那城娑羅雙樹間，逆、順出入超越三昧，於第四禪中入火光三昧，燒身滅度，唯留舍利為人、天福田。身、智俱滅，入無餘涅槃是也。
疏：若以人、天為初者，提胃雖說戒善，得道皆通三乘。故彼經云：提胃得不起法忍。又違密迹經中第二七日說三乘故。
鈔：疏若以人、天為初下，破第二家，即劉公之義。言提胃雖說戒善等者，彼說：如來在樹王下成道，於七日中無人知佛得阿耨多羅三藐三菩提，唯提胃、波利此二居士明究陰陽，知佛成道，名為樹神。提胃獻麨，四天王奉鉢。如來受已，始為提胃說世間因果。此約小乘相，不妨為大。謂彼經又云：五百賈人得受五戒，先自懺悔五逆、十惡、謗法等罪，得四大本淨、五蘊本淨、六塵本淨、五根本淨。提胃長者得不起法忍，三百賈人得柔順忍，二百賈人得須陀洹果，四天王得柔順忍，三百龍王得不起法忍，自餘天等無量眾生發無上菩提心。又普曜經云：第二七日，提胃等五百賈人施佛麨蜜，佛與授記：汝於來世當得作佛，皆同一字，名曰齊成。明非獨人、天也。然提胃塔現在土火羅國。上所引經，皆明初時已說大也。
疏又違密迹經中第二七日說三乘故者，既第二七日已說三乘，那言最初唯人、天之教？此經即大寶積。密迹力士會第三。卷當第八，是初竺法護譯。
疏：然上五時等，皆以約時剋定，則有所乖；揀去不定，從多分說，亦有理在。
鈔：疏然上五時等，皆以約時剋定，則有所乖等者，第三、結成違順也。上結前違。而言等者，等取四、三二時。
疏揀去不定，從多分說，亦有理在者，結成順也。有二義故，故得順理：一、揀去不定，則無剋定之失，不違密迹等經；二、從多分說，不違自所立義，故有理在。
疏：二、後魏光統律師承習佛陀三藏，
鈔：疏二、後魏光統等者，第二師。先正立中二：先明所承，後顯立義。今初言承習佛陀三藏者，佛陀是西域人。同學五人，四人皆得道。思欲亡身求之，友曰：道須緣會，不可強也！汝與東土有緣，彼有二弟子。汝若度得，必當得道。佛陀初至於此，當後魏孝文始在雲州；投之，見重。初至一康家供養，夜見火光滿室。及孝文移都洛陽，佛陀亦隨之。彼為立少林寺，知後為則天所取，遂指水，令西山透隴而流。其二弟子：一是稠禪師，得道；二是光統。故云稠公解虎於東谷，佛陀指水而西流也。
疏：亦立三教，謂漸、頓、圓。初、為根未熟者先說無常，後方說常；先空，後不空等。如是漸次，故名為漸。二、為根熟之輩於一法門具足演說常、無常、空、不空等。一切具說，更無由漸，故名為頓。三、為於上達分階佛境之者說於如來無礙解脫究竟果德圓極祕密自在法門，故名為圓。
鈔：疏亦立三教下，顯立義也。於中漸約不具，頓約具說，不同遠公大、小相望成漸、頓也。言具說者，即如涅槃說空者，所謂生死；不空者，所謂大涅槃等。又云若空、不空，若常、無常等，皆令廣聞，即是頓也。三圓教者，即是華嚴。
疏：此亦約化儀，說有前後耳。
鈔：疏此亦約化儀，說有前後下，辨順違。此師所立，義多順理，故不辨違。於中，先出立意，後解妨難。今初。此亦約化儀，說有前後者，頓中化法無異漸中。別時說空、不空，即名為漸；同時說空、不空，即名為頓。故是化儀。其第三亦約化法，揀異前二，從多分說，故云此亦約化儀。
疏：意明今時堪受頓者必昔曾受化，故云根熟。上達之言，義兼地前；分階佛境，即謂地上，於理亦通。
鈔：疏意明今時下，二、解妨難中，謂刊定記主有其二難：一、合難漸、頓，二、別難於圓。第一難云：若漸根生、熟俱漸，頓根生、熟俱頓，則漸、頓可分。既云未熟名漸，已熟名頓，此則於一漸根但生、熟為異，無別頓義。或應彼一有漸、頓二根，生必至熟，熟必從生故。或應一切皆是漸根，無有不從生至熟故。釋曰：此第一難。其漸、頓自有三難：第一、漸、頓不分難，第二、一根具二難，第三、無有頓根難。初一是總，後二是別。今為此一通，三難皆遣。如第一難，刊定以根定於漸、頓，則有此難。今不以根定於漸、頓，何有此難？謂為其根生漸說法門，名之為漸；為於根熟頓說法門，則以為頓耳。何得以生、熟俱頓難耶？則第一難遣矣。既不約根，何得以生必至熟，熟必從生等難耶？則第二、第三難遣矣。又為此難，違下自所立教。彼立四教云：第三教當初心菩薩，第四教義當終心識如來藏者。又自通云：言初心者，約機勝、劣，名其初、終，非約修行初、終時位。汝既以根勝、劣為初、終，何妨此師亦以根勝、劣為生、熟耶？故為此難，失古意也。
疏上達之言，義兼地前等者，通彼第二難於圓教。彼難云：既云分階佛境，則地前無有堪聞此經，則違出現品佛剎微塵數眾生發菩提心。釋曰：彼以上達、分階佛境合為一義，故為此難。今為此通，則上達為地前，分階佛境為地上。故不違出現品文，亦不失於大理。況初發心時，便成正覺，豈非分階佛境之人？
疏：三、隋末唐初吉藏法師依法華第五立三種法輪：一、始見我身，聞我所說，即皆信受，入如來慧，即根本法輪；二、除先修習學小乘者，即枝末法輪；三、我今亦令得聞是經，入於佛慧，即攝末歸本法輪。
鈔：疏三、隋末唐初下，第三師。先正立中依法華經第五，即從地涌出品。以彼中涌出菩薩，問訊云：世尊！少病少惱，安樂行不？所應度者，受化易不？不令世尊生疲勞耶？故佛答云：如是，如是，諸善男子！如來安樂，少病少惱；諸眾生等易可化度，無有疲勞。所以者何？是諸眾生世世已來常受我化，亦於過去諸佛供養、尊重，種諸善根。此諸眾生始見我身，聞我所說，即皆信受，入如來慧，除先修習學小乘者。如是之人，我今亦令得聞是經，入於佛慧。今疏引經，便以義隔成於三輪。此師以根本法輪是華嚴經，始成正覺，頓宣說故。其枝末法輪是以根本化之不得，便於一佛乘分別說三。為枝末者，即指華嚴已後、法華已前，並為枝末。三即法華，以為攝末。
疏：此判全約化儀。據法，但有大、小，然法華為於一類開顯本、末。若將定判一代聖教，收義不盡，以法華之前亦有大故。豈般若等皆為枝末？又無量義云：佛一切時說大、小故。
鈔：疏此判全約化儀等者，第二、辨順違。於中，此句出彼立教所依。依化儀立，非是約法及約根等。而言全者，對前光統。光統三教，二約化儀，一約化法，三皆對根。今此師立，唯約化儀。
疏據法，但有大、小下，正辨順違。唯有大、小，則無殊半、滿，亦攝義不周。
疏然法華為於一類開顯本、末者，此段通經意以釋妨難。恐有難言：依於法華立義，乃是一極之說，如何不依？故今釋云：自是立教之人不得法華之意。法華別為一類滯小之人，故為此說。謂執三疑一，執小疑大，故為開方便門，顯真實相。真實相者，唯是佛慧；執小乘者，是方便門，非欲會通一代聖教。若以法華之前皆為枝末法輪，則般若、淨名、勝鬘等經，皆在法華之前，並為枝末，則抑諸大乘。又經但云除先修習學小乘者，明知經意不指般若等為枝末也。
疏又無量義下，上引法華破之，今引他經破之。既云一切時中皆有大、小，則先、後非獨大乘，中間非獨小乘也。此皆直破，而不收之者，下開宗立教之中收於此義，故此略無。又前出經意，已是收竟。
疏：第四、立四教者，略有四家：一、梁朝光宅法師依法華第二立四乘教。謂臨門三車，即是權教三乘；四衢等賜，即實教大乘。
鈔：第四、立四教有四：第一、光宅中二：先敘昔，後順違。前中三：初、正立，二、出所以，三、結成。初中四衢即四諦。餘可知。
疏：以臨門牛車亦同羊、鹿，俱不得故，並無體故，諸子皆索故。
鈔：疏以臨門牛車下，二、出所以。有三所以，故三乘是權，而義勢連環。一、亦同羊、鹿，俱不得故者，羊、鹿是虛指，出門，不上車；牛車若是實，出門，即合上，牛車亦不上，明三皆虛指。約法說者，昔指三乘三界門外：二乘出三界，無有真實證；菩薩出三界，豈有真實證？俱無實證，名不上車，明知三乘皆是權設。
二、並無體故者，既不得車，明皆無體，以無可得故。長者虛指，三車實無，界外三乘明是方便。盡智、無生智是二乘車體，丈六淺智是牛車體。二乘之智既非真實，丈六淺智豈有實耶？然上不得，約人就法。今明無體，直就法明。
三、諸子皆索故者，復成上義。向若有體，即不合索；諸子皆索，明皆無體。不見羊、鹿，故索羊、鹿。今索牛車，明無牛可見。故彼經云：爾時諸子各白父言：父先所許玩好之具羊車、鹿車、牛車，願時賜與！既索牛車，明同無體，故牒索耳。索車是喻。約法云何，古有多釋。略要有二：一者、機索，二者、口索。言機索者，三乘之人以佛教門出三界苦謂為究竟，不解索乘，已被陶練。一乘機發，機宜叩聖，義言索耳。佛知機熟，靈山集會，為說法華一極之旨，即是各賜諸子等一大車。二、口索者，已集靈山，三乘三根，皆悉啟言，求法求記，即是索車。為說與記，令其修證，即是等賜。彌勒序品陳四眾疑，徵佛定因，已是索義。文殊云：諸求三乘人若有疑悔者佛當為除斷令盡無有餘。已許等賜。方便品初云告諸聲聞眾及求緣覺乘我令脫苦縛逮得涅槃者佛以方便力示以三乘教眾生處處著引之令得出，已是開權。又云舍利弗當知諸佛語無異於佛所說法當生大信力世尊法久後要當說真實，即是顯實。開權顯實，已是略賜，亦是許與。身子三請，法說索車。譬喻品初，騰疑白佛，請說喻車。涌出品中，彌勒陳疑，請說果車，開示知見，說佛壽量等，即是等賜。三根求記，即是索車，佛皆與記，即是等賜。菩薩聞是法疑網皆已除，即是歡喜；千二百羅漢悉亦當作佛，皆是賜義。故合喻云：令諸子等日夜劫數常得遊戲與諸菩薩及聲聞眾乘是寶乘直至道場。由是故知三乘皆索，三乘皆賜。
疏：是知三皆虛指，以為方便。
鈔：疏是知三皆虛指，以為方便者，三、結成上義也。由上三段展轉相成，以證三乘皆是方便，無有實體。故古人云：虛指三車，而群子競馳；火難既夷，乃無有二，豈合有三？實以為一。又非殊途而異獲哉！故經云：如彼長者初以三車誘引諸子，然後但與大車寶物莊嚴，安隱第一。然彼長者無虛妄之咎。如來亦復如是，無有虛妄。初說三乘，引導眾生，然後但以大乘而度脫之。何以故？如來有無量智慧、力、無所畏諸法之藏，能與一切眾生大乘之法，但不盡能受。以是因緣當知，諸佛方便力故，於一佛乘分別說三。明三皆虛指也。由皆虛指，即無體故。後得大車，並非本望。若昔大是實，今得牛車，何非望耶？
疏：此則前三是三乘，後一是一乘，無乖教理。
鈔：疏此則前三是三乘下，辨順違。於中有四：一、總辨順理；二、明其有違；三、會通教旨，顯違順之由；四、結成昔義，四乘無失。今初，可知。
疏：若唯說法華為實，則抑諸般若及諸大乘了義之經。
鈔：疏若唯說法華下，第二、明其有違。所以違者，以抑昔大乘了義之經，皆成權故。
疏：是知昔大亦有權、實。法華但會昔權，故說三皆虛指；昔實不滯方便，故不會之。
鈔：疏是知下，會通教旨。於中文三：一、明會、不會昔之意，二、明會二、會三之意，三、明取昔、廢昔之意。上三段展轉通難，謂初有難云：既許昔三皆權，何言抑諸聖教？故今釋云：非不許其四乘，但昔大不分權、實，故成抑諸實教耳。
疏：若約會權歸實，即是會三為一；若破小顯大，即是會二歸一。
鈔：疏若約會權下，第二、會二、會三之意。謂有問言：若爾，為是會三？為是會二？設爾，何失？二俱有過。若會三歸一，昔應無實；若會二歸一，昔應無權。無權，則四乘之義不成；無實，乃不抑昔時聖教。此是光宅之意。若作北宗，難者應云：昔既有實，會二歸一，義則明矣。故為釋云：會二、會三，二俱有理；昔之權、實，二義亦存。故云爾耳。
疏：若開權顯實，則三是一，更無別一。
鈔：疏若開權顯實下，第三、明取昔、廢昔之意。謂有問言：若會三歸一者，為會昔三而為一耶？為會昔三，歸今一耶？故今釋之，明具上二義。先明會三為一，則會取昔三；後明會於昔三，歸今之一，以廢昔三，立今之一故。故約會取，則昔小亦取，況昔大耶！以其理不可分，行是佛因故。若約廢昔，則昔大亦廢，況於小耶！以其約教虛設，果亦虛指，故並廢也。然開、廢等言，有通有局。
若約局者，約教，則廢三立一，三教虛設故。約理，則開三顯一，言有三理，覆於一極，開元無三理，一極自彰故。約行，則會三為一，三乘之行皆佛因故。約果，則會三歸一，三乘之因同歸一果故，三乘之果非究竟故。
若約通者，唯廢一種，則約於教，開、會等言並通四種。今疏從此。言若開三顯一，則三即是一者，若約理者，昔說三理，謂各別證；今示法身是同，更無異味。昔言有三，是方便門，則閉於一實；今云無三，則一理自顯。故云：此經開方便門，示真實相。若約行者，昔說三乘之行，行各不同，諦、緣、度等隨修各異，今並得為佛因。謂三行別，則方便之門閉於一實；今會為一，則方便門開一實顯矣。故云：汝等所行是菩薩道。若約果者，昔說三果不同，是方便門閉於一實；今云三果虛設，唯有極果無上菩提，心生歡喜，自知作佛，則實相顯矣。今疏先明會三為一。於中二：先正明；
疏：故彼經云：汝等所行是菩薩道。先所出內，是子所知。
鈔：後故彼經云下，引證。引二文證：一、引藥草喻品，證小行即是佛因；二、引信解品，證大行是其所有。良以小乘昔有二種下劣之心：一、謂自行不成佛故。法華云：我等同入法性，云何如來以小乘法而見濟度？又云：金色三十二十力諸解脫同共一法中而不得此事。皆明小行不得佛也，故今引藥草以會之。二、謂大行非己分故。故淨名云：一切菩薩聞此法者，應大欣慶；一切聲聞，皆應號泣，聲振三千。又云：我等何為永絕其根？於此大乘已如敗種。皆明大行非己分也。故今引信解以示之。今初引藥草喻中文云：迦葉當知以諸因緣種種譬喻開示佛道是我方便諸佛亦然今為汝等說最實事諸聲聞眾皆非滅度汝等所行是菩薩道漸漸修學悉當成佛。釋曰：諸聲聞等，皆非滅度者，是廢小果；漸漸修學悉當成佛，是歸實義。今但引汝等所行是菩薩道，會行之言者，欲明三即是一之義。若約果者，三果皆成佛因，而非佛果，不得云三即是一。又皆非滅度，是下廢權之意耳。
疏先所出內，是子所知者，即第二引信解品文。文云：復經少時，父知子意漸已通泰，成就大志，自鄙先心。臨欲終時，而命其子，并會親族、國王、大臣、剎利、居士。皆悉已集，即自宣言：諸君當知：此是我子，我之所生，於某城中捨吾逃走，伶俜辛苦五十餘年。其本字某，我名某甲，昔在本城懷憂推覓，忽於此間遇會得之。此實我子，我實其父！今我所有一切財物，皆是子有；先所出內，是子所知。釋曰：此上即委付家業，當說法華經也。一切財物即萬行功德。先所出內者，指於前文：我今多有金、銀、珍寶，倉庫盈溢。其中多少，所應取與，汝悉知之。此即是喻慧命須菩提說般若。取與即是出內。以法外化，名之為出；化功歸己，故稱為內。即自利、利他之行，皆如般若等中。今法華中但示如來知見是其所有，不廣諸行。今疏欲會三因同為一因，故引二文，皆明會行。餘略不引。
疏：若廢權立實，義說為四，如攬三點，以成一伊點別非伊，伊具三點。昔三既別，實不兼權；今一全兼，成四無爽。
鈔：疏若廢權立實，義說為四下，第二、明會於昔三歸今之一。於中二：先會昔成今，二、彰今異昔。前中有法、喻、合。法云義說為四者，以但廢昔三教，言三是權，一實便顯，三外無別一實之法，故云義說為四。但三為別，一為總耳。
如攬三點下，喻，即借涅槃第二三點成伊喻。彼喻三德以成涅槃，闕一不可。故彼經云：摩訶般若亦非涅槃，解脫之法亦非涅槃，如來之身亦非涅槃。三法若異，亦非涅槃，如世伊字。此喻，至出現品，當廣分別。今借其喻，不取其法，謂以三點喻於三乘，以成一伊喻為一乘。別說三乘，三皆是權；合三為一，故得稱實。非三點外更有一伊。
合云昔三既別，實不兼權，此合上點別非伊。縱昔日有實，實亦不兼於權。今一全兼者，合上伊具三點。成四無爽者，結成正義。三別有三，總合為一，故成四也。豈差通途？三虛既廢，故成一實。故經云：唯此一事實餘二則非真十方佛土中唯有一乘法無二亦無三除佛方便說。又云：吾從成佛已來，種種因緣、種種譬喻廣演言教，無數方便引導眾生，令離諸著。明昔皆方便也。
疏：若依昔，未顯說一切具有如來知見。根敗之種，今並說成，則今、昔有異。
鈔：疏若依昔，未顯說下，第二、彰今異昔。前但合三為一，一無別法，以成四乘；今辨一乘別有法門，則四義昭著。是為昔所未說，而今說之；聞所未聞，未曾有法也。謂昔日雖有大乘，亦說如來藏性、涅槃法身、真常之理，未曾顯說一切眾生皆悉具有如來知見。唯為一事出現於世，不為於餘，則一乘、三乘昔權今實，於理昭著。故叡公云：至如般若諸經，深無不極，故道者以之而歸；大無不包，故乘者以之而運。然其大略，皆以適化為本，應勸之門不得不以善權為用。權之為化，悟物雖弘，於實體不足，皆屬法華，固其宜矣。
疏根敗之種，今並說成者，引淨名經證。大迦葉自責云：譬如根敗之士，其於五欲不能復利，如是聲聞諸結斷者，於佛法中無所復益。斯則二乘自知不成佛也，豈非不兼權耶？又云：我等何為永絕其根，於此大乘已如敗種？此顯煩惱已斷，不能生也。佛名經云：我等今者猶如敗種，雖逢春陽，無希秋實。並是聲聞不作佛義。今法華，三根聲聞，皆與授記；一切聲聞，不在此會，令轉宣說。一切眾生，皆是吾子，則唯實非權。故言：今並說成。則今、昔有異。上云根敗之種，乃有二意：一、即根敗兩字收淨名根敗之士，二、即敗種二字雙收淨名及佛名二經敗種之義。
疏：於文有據，義亦極成。
鈔：疏於文有據下，第四、結歸昔義也。
疏：二、陳、隋二代天台智者承南岳思大師，
鈔：疏二、陳、隋下，天台四教中二：先敘昔，後順違。前中亦二：先師宗，後立教。師宗言陳、隋者，故天台傳云：陳、隋二代三帝門師，謂陳朝一帝，即是後主；隋有二帝，即文帝、煬帝。煬帝為晉王時，即請為菩薩戒師；終於煬帝之時，故云陳、隋二代。天台，山名，舉處辨人。僧名智顗，而言智者，帝為立號，美其德也。承南岳者，故韋虛舟傳云：自佛教東流，祕密斯闡，思大師之所證，智者大師之所弘。故思大師一見，便云：昔日靈山同聽法華，宿緣所追，今復來矣。又入道場呈心，云：非汝不證，非我不知。師資傳芳，故並敘耳。
疏：立四教云：一、三藏教。此教明因緣生滅四真諦理，正教小乘，旁化菩薩。
鈔：疏立四教云下，立教中二：先正立四教，後通相料揀。前中四教即為四別，每教皆有三節：一、立名，二、所詮，三、所被。其四教所詮，即四種四諦：一、生滅四諦，二、無生四諦，三、無量四諦，四、無作四諦。廣如四諦品。今初一、三藏教者，立名。至下，當釋。
疏此教明因緣下，二、辨所詮理。其因緣之言通於四教：因緣故生滅，因緣故即空，因緣故假名，因緣故中道。因緣為主，故四教皆帶之。言生滅四真諦理者，苦以逼迫為義，集以增長生死為事，道以除患為功，滅以累盡為名。有苦可知，有集可斷，有滅可證，有道可修。迷，則苦、集生，而真道滅；悟，則苦、集滅，而正道生。有可生、滅，故云生滅四諦。苦定是苦等，故得名真。
疏正教下，三、明所被。鹿苑初轉法輪，俱鄰五人見諦成道等。但有小乘得道，未有大乘得道，故名正教小乘。言旁化菩薩者，智度論云：佛於阿含中雖為彌勒授記，亦不說種種菩薩行。故菩薩為旁也。
疏：二者、通教。通者，同也，三乘同稟故。此教明因緣即空無生四真諦理，是摩訶衍之初門；正為菩薩，旁通二乘。
鈔：疏二者、通教等者，文分為三：初、正立，二、引證，三、解妨。初中亦有三段：初、名，即以同釋通。故法華云我等同入法性，肇公云三乘同觀性空，而得道也。即三獸渡河，一水無二耳。
疏此教下，二、辨所詮。從緣生法無性即空，非色敗空。不要析破，故云即空。若約中論偈明四句，初教即因緣所生法，此教即我說即是空，第三亦為是假名，第四亦是中道義。故此云因緣即空。言無生四真諦者，第二種四諦也。謂解苦無苦，名為苦諦；解集無和合，名為集諦；解滅無滅；解道無道。四諦性空，本無生、滅，不同初教有可生、滅。
疏是摩訶衍初門者，揀非深極。言初門者，以空遣有，未彰妙有中道義故。
疏正為菩薩下，三、所被機。雙明二空，故云正為菩薩。言旁通二乘者，初以空門遣蕩小乘執心，令漸通泰，故云旁通。
疏：大品云：欲得聲聞乘，當學般若波羅蜜等。
鈔：疏大品下，二、引證。此雙證名及所被機。既三乘當學，故是通教，三同稟也。二乘既學，即旁為也。云何欲得三乘當學般若？如云了法無生名般若者，當聲聞學無生，便云一切諸法皆悉空寂，無生，無滅，無大，無小，無漏，無為。如是思惟，便於嚴土利他不生喜樂，但欲趣寂。故成聲聞乘。若聞無生，知從緣生故無生、從緣滅故無滅、無生無滅因緣之理，如是學者成緣覺乘。若聞無生，便知一切諸法本自不生，今則無滅，即生滅而無生滅，故不礙於生滅，滅惡生善，悲智兼濟，成菩薩乘。同學一無生，而成三乘。故若欲成自乘，當學無生般若。
又如無所得是般若：羅漢得之，實無有法名阿羅漢；緣覺得之，不得緣相；菩薩得之，心無罣礙，以無所得能得菩提。故言三乘同稟般若。以此義推，則二乘人同學二空也。而云等者，具云：欲得緣覺乘，當學般若波羅蜜；欲得菩薩乘，當學般若波羅蜜。此明般若能成一切道果也。
疏：然教、理、智、斷、行、位、因、果，皆通淺、深，不同於共般若，唯共於淺。
鈔：疏然教、理、智、斷下，三、解妨難，謂有難云：此通、別教名，依智論中共般若、不共般若以立。何不二名共教，三名不共教，而云通、別耶？故今釋云：通，則上通別、圓，下通二乘，遠、近俱通；共但共小，得近無遠，故名通耳。別有二義，不名不共。次下當釋。
又言皆通者，上之八字，字各一義：一、教通，二、理通等。一、教通者，三乘同稟因緣即空之教；二、理通者，同見偏真之理；三、智通者，同得巧度一切智；四、斷通者，菩薩界內惑斷、見修同也；五、行通者，見修無漏行同也；六、位通者，從乾慧地乃至辟支佛地，位法同也；七、因通者，九無間同也；八、果通者，九解脫、二種涅槃果同也。通義雖八，因教方知，故名通教。餘教例知。
疏：三、別教。別即不共，不共二乘人說故。此教正明因緣假名無量四真諦理。的化菩薩，不涉二乘，故聲聞在座，如聾如盲。
鈔：疏三、別教下，文中分二：先正釋；後不名下，通妨難。初中亦三：立名，可知。
此教下，二、明所詮。因緣假名，當中論第三句；無量四真諦理，即第三四諦。言無量者，苦有無量相，非諸聲聞、緣覺所知；集、滅、道各有無量相等。疏的化菩薩下，三、明所被機。即華嚴。法界品意。
疏：不名不共，而云別者，兼欲揀非圓故。以一因迥出，一果不融，歷別而修，不得因、果圓融故。
鈔：疏不名不共下，二、通妨難。初牒疑情。謂有難言：既言別即不共，便是智論不共般若，何不名為不共教耶？
疏兼欲下，解釋。以別有二義：一、不共二乘，義如上說。二、歷別不融，故名為別。若云不共，不兼後義，故云兼欲揀非圓故。
疏以一因下，出非圓之相。一因迥出者，對他顯別，不同通教三乘通修。今一道出離，迥超二乘，亦離二邊，以顯中道故。一果不融下，當法明別。一果不融者，果別，謂三德、三身各不融故，不能一德、一切德等故。歷別而修者，當體以明因別，修布施時，非戒等故，初地不知二地功德等故。
疏不得因、果圓融者，因、果互望不融，不能因該果海、果徹因源故。
疏：四、圓教。圓以不偏為義。此教正明不思議因緣二諦中道。事、理具足，不偏不別。但化最上利根之人，故名為圓。
鈔：疏四、圓教下，文中亦二：先正立，後對前結成。前中又二：先釋義，後引證。前中亦三節：釋名，可知。
疏此教下，二、辨所詮。略無無作四諦之言。言不思議因緣二諦中道者，即中論第四句亦是中道義。而言不思議者，佛性中道故。又因緣即空，故不可作因緣思；即假，故不可作空思；即中道，故不可作二思。即一而三，即三而一，為不思議因緣。二諦即真、俗二諦，中道即第一義諦，三諦義也。又融二諦即是中道，不似通教多約真諦，別教多約俗諦。
言事、理具足者，通多約理，別多約事。圓中舉事，乃是即理之事；舉理，乃是即事之理。無理不明，無事不具。言不偏不別者，不偏，謂非偏真，又不滯一邊故；不別者，謂不歷別，必須融攝故。餘如大意合離中辨。
疏但化下，三、所被根也。最上利根即圓融之機也。
疏：華嚴經云：顯現自在力為說圓滿經無量諸眾生悉受菩提記等。
鈔：疏華嚴經云下，二、引證。即晉經，今當七十三。經云：佛為說修多羅，名圓滿因輪。偈中云：彼佛知眾根將熟而來此會化群生顯現神變大莊嚴靡不親近而恭敬佛以一音方便說法燈普照修多羅無量眾生意柔軟悉蒙與授菩提記。義則大同，名有小異耳。
疏：別，則教、理等皆別；圓，則教、理等皆圓。
鈔：疏別，則教、理等下，二、對前結成。謂別、圓各有教等八事。別教八者，一、教別，謂恆沙佛法，別教菩薩，不通二乘；二、理別者，藏識有恆沙俗諦之理也；三、智別者，道種智也；四、斷別者，塵沙無知，界外見修，無明斷也；五、行別者，歷劫修諸波羅蜜自行化他之行也；六、位別者，謂三十心伏無明是賢位，十地發真斷無明是聖位，是位別也；七、因別者，無礙金剛之因別也；八、果別者，解脫、涅槃四德異二乘也。
圓教八義者，一、教圓者，正說中道，言教不偏也；二、理圓者，中道即一切佛法也；三、智圓者，一切種智也；四、斷圓者，不斷而斷，無明惑斷也；五、行圓者，一行，一切行也；六、位圓者，從初住一地具足諸地功德也；七、因圓者，雙照二諦，自然流入也；八、果圓者，妙覺不思議三德之果，不縱，不橫，不並，不別也。故云圓，則教等皆圓。
疏：又此四教由三觀起。從假入空，析體異故，有初二教；從空入假，從假入中，有別教起；三觀一心中得，有圓教起。
鈔：疏又此四教下，第二、通相料揀。於中三段：一、立教所因，二、彰其所釋，三、用四儀式。今初，然依中論三觀之偈，而用此偈，有三重不同：一、則一教之中各成三觀，如前大意合離中辨；二、四句各配一教，如向立教中明；三、離合用之以成四教，如今文是。如云從假入空，義同因緣所生法我說即是空。從空入假者，義同亦為是假名，以連第二空句故。從假入中者，義同亦是中道義，以連上假名句故。今合初二句成初二教，通用四句為別、圓兩教。
言從假入空，析體異故者，謂觀因緣假有之法皆悉空寂。云何知空？若云色者，唯五根、五境及無表。此十一色合成色蘊，故色蘊空。又於此中，一一推徵，謂一眼色從八微生，假合成色，析至極微，都無實色，故曰色空。此名析法，成藏教也。若云因緣所生即無自性，舉體即空，不須析破。如淨名云：色性自空，非色滅空。體達此色，有來即空。故云體法明空，有通教起也。
言從空入假等者，即三觀邐迤，故成別教。謂先觀真諦，本來空寂；出觀入俗，涉有化生、淨佛國土等，故云從空入假。由入俗故，又多流散。次觀中道，動、寂無二，遠離空有、動寂二邊。三觀不在一時，故名別教。
言三觀一心中得，有圓教起者，即空，即假，即中，即一而三，即三而一，非先，非後，非一，非三，亦如前大意合離中第四義辨。
疏：又此四教不局定一部，一部之中容有多故。
鈔：疏又此四教不局下，第二、彰其所釋，揀異餘師。餘師或云：般若是空教，法華是中道教，涅槃是常住教，此是圓教，此是偏教，局定一經。今則不爾，故云一部之中容有多故。而言容有者，不必具多或一，或二，或三，或四。故彼師云：三藏但，謂但明小故；方等對，謂呼淨名等為方等教，對小說大；般若帶，謂帶小說大；華嚴兼，謂兼別說圓；法華無復兼、但、對、帶，唯說圓教。但者，唯一教；對，則具四。如淨名云諸仁者！是身無常，無強，無力，無堅，速朽之法，不可信也等，即藏教也。迦旃延章云不生不滅是無常義等，即通教也。富樓那章云：無以穢食置於寶器，無以瑠璃同彼水精，大非小分，即別教也。如須菩提章云：不斷婬怒癡，亦不與俱；不壞於身，而隨一相；不滅癡愛，起於明脫等，皆即圓教。故具四也。
般若部中唯有三教，無前藏教，已被訶破，不為彼故。華嚴兼者，以寄位修行，行布羅列，兼斯一分故。法華唯此一事實故，更無餘教，而涅槃十仙果證羅漢者，具於四教。若爾，寧異方等。雖有四教，而皆知常住，故得異前；垂入涅槃，意欲普收，故得具四。如文，思之。
疏：又更以四種化儀收之，謂：頓、漸、不定、祕密。頓、漸同前岌公，後二謂一音異解。若互相知，名為不定；互不相知，即名祕密。
鈔：疏又更以四種下，第三、用四儀式，復成八教。謂：一、頓教，二、漸教，三、不定教，四、祕密教。初即華嚴經，初成頓說故。二即始從鹿苑，終至鶴林，三乘、一乘並稱為漸。若約化法，頓教攝二，謂圓及別；漸教具四，謂藏、通、別、圓。然此二教本是劉虯初立，以南中諸師加於不定。三教漸中初開有三，即是岌公，故云漸、頓如岌公。
後二即於不定教中開出，而與前不定不同，謂從一音異解中分成此二。淨名云：佛以一音演說法眾生各各隨所解普得受行獲其利斯則神力不共法。釋曰：各聞不同，即所說不定。謂聞大者知彼聞小，聞小者知彼聞大，即名不定。故云：若互相知，名為不定。若聞小乘不知彼人聞大，聞大乘者不知此人聞小，即名祕密。故云互不相知。謂聞大不知彼聞小，小即於聞大者為祕密；聞小不知彼聞大，大即於聞小者為祕密。
此之二教所說化法，俱通藏、通、別、圓，故頓中唯二化法，餘三具四教法。是故以化儀取法，華嚴之圓是頓中之圓，法華之圓是漸中之圓。漸、頓之儀，二經則異；圓教化法，二經不殊。大師本意，判教如是。又名圓教亦名為頓，故云圓頓止觀。由此亦謂華嚴名為頓頓，法華名為漸頓，以是頓儀中圓頓、漸儀中圓頓故。
疏：此師立義，理致圓備，但三藏教名，義似小濫，以餘三教亦有三故。
鈔：疏此師立義下，第二、辨順違。復二：初總明順違，後別為會釋。今初先順；後但三藏教下，辨違。以名濫故，故靜法與作四種過：一、濫涉大乘失，以大乘亦有三藏，應名三藏教故。二、大無三藏失，以彼不名三藏故。三、特違至教失，彼云不得親近小乘三藏學者，有小乘言揀異大乘故，明知三藏不唯屬小。四、有不定失，以小乘諸部有不立三故，如經量部但立經、律二藏故；有立五藏，成實三外立於雜藏及菩薩藏故。以有此四失，故總許其破。云名似小濫，正許初失，然下皆為通之。
疏：所以爾者，良以智論之中多名小乘為三藏故，成實論中亦自說云我今欲說三藏中實義故。
鈔：疏所以爾者下，別為會釋。於中三段：初別釋藏教難；次總通四教難；後重通圓、別，定其去取。今初，文有四節，以通五難，謂上四失之外，第五云何不立小乘難。言四節者：一、出三藏名之所據，二、立三藏所以，三、明後三不名三藏所以，四、明不名小乘所以。今初出其所據，通違至教之失及濫涉大乘失，謂大、小乘論同立此名，故濫涉之失不在於己。若有難言：智論之內，小乘之名隨自宗語，三藏之稱隨他宗言，非共名也。故今釋云：智論是隨他名，成論小乘云何亦名三藏？豈隨他宗耶？即由上義，不違至教，以羅什譯經，多依智論小乘、三藏，為欲成文，二言雙舉。小乘之過不在三藏，但責其心小耳。故訶小乘，不責所詮三藏。
疏：初對舊醫戒、定、慧，故立此三事，迢然不同，異後三教。
鈔：疏初對舊醫下，第二、明立三藏所以。以四教之初敵對舊醫之三，故須特立三藏。三又迢然不同，故無濫涉大乘。所以偏從立號，亦猶五塵皆色，而色獨得總名。故三藏雖通標總名，便為小乘別稱。
言舊醫者，即涅槃第二新、舊二醫之喻。舊醫即喻外道戒、定、慧者。然各有二：一、邪，二、正。舊邪戒者，謂雞、狗等；正戒者，謂十善道。舊邪定者，九十五種所說鬼神之法，或能知世吉凶，現神變相也；正者，即四禪、四無量、四無色，發五通是也。舊邪慧者，因身、邊見發諸邪智，撥無因果，食糞、裸形等也；正者，即因身、邊見發諸世智，說有因果諸善法也。
今佛說三藏教所明戒、定、慧，即是新醫，從遠方來，曉八種術。如來所說：一、戒者，即五種得戒，發一切律儀，無作、有作，如五部毗尼是也。二、定者，即依八背捨，入九次第定等，發六神通是也。三、慧者，即是生滅四諦，破身、邊二見、六十二見，發真無漏，成十一智、三無漏根是也。此戒、定、慧，一切外道尚不聞名，況有其分！故云初對舊醫等。
言三事，迢然不同者，上對舊醫，下對通、別、圓教；由不同故，立三藏名。即由此義，諸部多明三藏。從多立名，非不定失。
疏：通教意融三故，別教依一法性，而顯三故，圓教三、一無障礙故。
鈔：疏通教意融三故下，第三、明後三不稱三藏所以，即正通大，無三藏失。謂大乘雖有三藏，各有融拂等義，故不立名，非無其體。言通教意融三者，融至空寂故。故法句經云：若說諸持戒無善無威儀戒相如虛空持者為迷倒若學諸三昧是動非坐禪心隨境界流云何名為定。無智無得，方名真智；般若無知，如、智雙寂等。皆是意融三也。
疏別教依一法性，而顯三者，以一法性統之，亦不得迢然有別，一一法門不離法性故。論云：以知法性離五欲過，故隨順修行尸波羅蜜；以知法性無亂想，故隨順修行禪波羅蜜；以知法性本有智慧光明，無癡暗，故隨順修行般若波羅蜜等。
疏圓教三、一無障礙者，即三而一，即一而三，非惟一體統之，一學之中攝三皆盡。一行尚具一切，何況三耶？
疏：所以不名小乘教者，此教亦有大乘六度菩薩三十四心斷結，成真佛故。
鈔：疏所以不名小乘下，第四、明不名小乘所以，通第五難。謂有難言：何以不名小乘，強立三藏而招多失？故今通云：以有大乘，故不得名小。彼教之中亦有菩薩，謂是大乘。大乘之中望之，皆稱三藏小教。
言六度菩薩者，謂三僧企耶別修六度，各有滿時，皆是有漏，未入見道。以無常狼伏貪愛羊，令煩惱脂消，功德身肥，直至菩提樹下，三十四心一時斷結，以見諦十六心八忍、八智及非想一地修惑分為九品。各有九無間、九解脫，成其十八，故有三十四耳。廣如俱舍等說。言成真佛者，大乘說此斷惑成佛，乃是八相化身；小乘謂為實成，故屬小教。故涅槃中名此執實以為二乘曲見。
疏：故藏、通、別、圓之義，四教互有，而覈其定實，餘三不成，唯成當教中義耳。
鈔：疏故藏、通、別、圓之義下，第二、總通四教難，謂有難言：三藏教亦有通、別、圓義，乃至圓教亦有藏、通、別義。何以不得互名而局定耶？故今答云：四教雖皆四義互有，餘三義旁，不成本義。如三學大德禪師，雖有戒、慧，但成禪義，以禪長故，餘但兼故，不盡妙故，不名律、法。餘二亦然。
言互有者，三藏教中亦通有無常，三乘同稟；亦別為菩薩說四弘、六度，亦為菩薩說一切種智故。故藏教有三矣。通教有三者，亦說三藏故，應名三藏；亦說道種智故，應名別教；亦說一切種智，應名為圓教。別教具三者，亦說三藏故，亦說無生空理故，亦說中道一切種智故。圓教亦說三藏故，亦說真空之理故，亦說歷劫階位修行故，亦應得有餘三名。故總答云：雖則四教各旁兼有，覈定不成。云何不成？
初藏教通等不成者，雖有同稟無常，二乘一生得發真斷結，菩薩三祇不證，故通義不成。雖為菩薩別說四弘、六度，不詮別理，不斷別惑。由約生滅四諦而起於見，豈得稱別？雖說一切種智者，菩薩因中不得即具種智。又此種智唯照二諦，不照中道，豈得稱圓？是則覈後三義不成，但成當教三藏義耳。
通教三不成者，雖說三藏，一相無相故，又云已得故。雖說道種智，祇照界內俗，非如來藏恆沙功德故。雖說一切種智，祇照二諦，非照中道不思議二諦故。故覈三教之義不成，但成通教義耳。
別教三不成者，雖說三藏恆沙佛法無量戒、定、慧，異生滅三故。雖說無生空理是不可得空，非是但空，二乘同見故。雖說中道一切種智，非初住發心即具一切種智故。故藏、通、圓三義皆不成，但成別義耳。
圓教三不成者，雖說三藏，皆約真如、實相、佛性、涅槃故。雖有真空之理即佛性真空二乘不知，何況得入！雖說歷別階位法門，無不與實相相應，一攝一切故。是則藏、通、別三義皆不成，但成圓教義耳。故云覈其定實，餘三不成，但成當教中義耳。
疏：但判華嚴兼於圓、別，以就登地已上，約寄位、行布，為別義故。名異義同，亦無大過。
鈔：疏但判華嚴下，第三、重通圓、別二教，定其去取。以彼判諸經，云華嚴兼，謂兼別教。是則迷其行布，謂為別教；但取圓融，以為圓教。離成二教，各失一邊；合而融通，方成了義。順華嚴宗，由行布、圓融二互相攝故，如前行位中辨。若與之者，則名異義同，故無大過；若奪之者，則失華嚴本意，故今不取。是故此段名定其去取。餘義廣在四教，要略已備。
疏：三、唐初海東元曉法師亦立四教：一、三乘別教，如四諦、緣起經等；二、三乘通教，如般若、深密經等；三、一乘分教，如梵網經等；四、一乘滿教，如華嚴經等。然三乘共學名三乘教。於中未明法空，名別相教；說諸法空，是為通教。不共二乘名一乘教。於中未顯普法，名隨分教；具明普法，名圓滿教。然此師大同天台，但合別、圓，加一乘分耳。自言且依乘門略立四種，非謂此四徧攝一切，故無有失。
鈔：疏三、唐初海東中：先正立，後順違。前中二：先正立；後然三乘共學下，解釋。是則未明法空成別，非四諦、十二因緣等別。具明二空為通，不取三乘共學。故前二依天台而有小異，以不共釋一乘，非合三為一。
疏然此師下，辨順違。先出義本；自言下，正辨順違。良以自謙非攝一切，故得無失。若有別理，推在攝不盡中故。
疏：四、賢首弟子苑公，依寶性論，立四種教。論云：有四種眾生不識如來藏，如生盲人：一者、凡夫，二者、聲聞，三者、辟支佛，四者、初心菩薩。言四教者，一、迷真異執教，當彼凡夫；二、真一分半教，當彼二乘；三、真一分滿教，當彼初心菩薩；四、真具分滿教，即當彼識如來藏者。初教謂諸外道，迷於真理，廣起異計。二、謂小乘，於真如隨緣、不變二分義中，唯說生空所顯之理，故名為半，如涅槃半字。三、謂但得不變，不得隨緣，故名一分；而雙辨二空，故名為滿。四、由具隨緣、不變二義，故名具分。廣如彼說。
鈔：疏四、賢首弟子下，亦二：先正立，後順違。前中五：一、總以標舉；二、論云下，引論為據；三、言四教下，正明所立；四、初教謂下，別示其相；五、廣如下，結廣從略。彼疏又明此所立教，依所詮法性，以顯能詮。初、教法性全隱，次、一法性分顯，三、即分隱，四、即全顯。法性雖一，顯有不同，故成四耳。若約乘收，其第二教即是小乘，三即三乘中大乘，四即一乘。此亦多同光宅四乘。
疏：然今判聖教，那參邪說？若對教主，應如此方先立三教，或如西域分內、外及六師等。又依涅槃為半、滿者，後二既滿，不應復有一分之言。既但得不變一分，豈名為滿？又涅槃半、滿，豈唯約二空？豈彼不說妙有，而訶空耶？故其所立，未為允當。
鈔：疏然今下，辨順違中，先別破，後結非。前中又二：先破初一，後破後三。今初有邪、正混雜過。若對教主下，遮救。謂恐有救言：若不識邪，安能知正？邪、正對辨，則皂白分明。故今遮云：若欲爾者，應總分邪、正，然後於邪、正中，方可分其大、小等耳。故為立式，應如此方先分三教於儒教中，方辨九流、七經；於道教中，方論道德之別；於佛教中，方論大小、權實，則無混濫。不然，即如西域先分內、外，外中方分六師或十宗等。等者，等取內教之中分大、小等。
言六師者，淨名有名：一、富蘭那。迦葉。，二、末伽梨。俱奢梨也。子，三、刪闍夜。毗羅胝子，四、阿耆多。翅舍欽婆羅也。五、迦羅鳩馱。迦旃延。，六、尼揵陀。若提。子。此六各起一見：一、起斷見，言一切法空，無君臣、父子忠、孝之道。二、末迦梨俱舍梨子起常見，言一切苦、樂不由行業，性自有之。三、起自然見，執道不須修，八萬劫苦盡，即自然解脫，如轉縷丸於高山頂，旋盡自止。立解脫因，謂解脫為因。非因計因，是邪因也；撥道不須修，是邪見也。四、即苦行外道，自拔頭髮，五熱炙身，即得解脫。非道計道，亦戒取也。五、起邊見，執一切法亦有亦無，不同佛法因緣故有，無性故無。由執有即定性之有，即是常見；執無即定性之無，即是斷見。斷、常乖中，合成邊見也。六、謂一切苦樂果報，皆由過業，不藉現緣；前世業盡，即苦盡；縱現修道，亦不能斷。此人信有前世業為因，非邪見；撥無現緣，即是少分邪見。道能盡苦，撥無不能。道計非道，亦是邪見。六師之計，具如涅槃。
疏又依涅槃為半、滿下，破後三教。然彼師之意，以真如有二分。具說二分為具分，唯說不變為一分；但明生空為半，具顯二空為滿。今難半、滿，乃有二義：一、若約第二義已，稱為滿，不合唯得一分；若滿中有一分義者，涅槃滿字亦唯一分，則亦未滿。故云不應復有一分之言。一分之言，意在第三教也。二、有救言：涅槃但約二空論半、滿，不約真如等者，則違涅槃。涅槃既云空者，所謂生死；不空者，所謂大般涅槃，何得言唯約二空而論半、滿？是知二空猶是涅槃半字，雙照空、不空，方為滿耳。故彼經云：聲聞之人但見於空，不見不空；菩薩見空及與不空。故疏云豈彼不說妙有，而訶空耶。故其所立下，結非也。
疏：第五、立五教，略有二家：一、波頗三藏立：一、四諦教，謂四阿含等；二、無相教，謂諸般若；三、觀行教，謂華嚴經；四、安樂教，謂涅槃經，說常、樂故；五、守護教，謂大集經，說守護正法事故。此釋名局，以觀行等皆互有故。
鈔：疏一、波頗三藏者，按般若燈論序云：中天竺國三藏法師波頗蜜多羅，唐言明友，學兼半、滿，博綜群詮；喪我怡神，搜玄養性；遊方在念，利物為懷。故能附杙傳身，舉煙召伴，冒冰霜而越葱嶺，犯風熱而渡沙河。時積五年，途經四萬，以大唐貞觀元年歲次娵觜十一月二十日，頂戴梵文，至止京輦。昔秦徵童壽，苦用戎兵；漢請摩騰，遠勞蕃使。詎可方茲感應，道契冥符，家國休祥，德人爰降！有司奏見，殊悅帝心。其年有敕，安置大興善寺，仍請譯出寶星陀羅尼經、般若燈論、莊嚴論等。
言阿含者，具云阿笈摩，此云教也。疏此釋名局下，辨順違。以上立義各指一經，一經之中皆有四諦、觀行等故。如華嚴、涅槃，皆有四聖諦品，廣顯其相；大集等經，非無觀行等故。
疏：二、賢首所立五教，至下，當知。
鈔：疏二、賢首所立等者，以下文依之，故今略指。然昔來更有耆闍法師，立六種教：一、因緣宗教；二、假名宗教；三、不真宗教，謂說諸法如幻化理；四、真宗教，謂說諸法真空理故；五、常宗教，謂說真理恆沙功德常恆等故；六、圓宗教，如前諸師。今不敘者，前四名即衍公四宗義，在立宗之初；第五同第五時，第六同諸師圓教。故略不引。又真宗說真空理，常宗說真理恆沙功德常恆。既真空理非常宗，應同無常。又三與四但法、喻之別，故並不引。上來此方立教竟。
疏：第二、敘西域者，即今性、相二宗元出彼方，故名西域。謂那爛陀寺同時有二大德：一名戒賢，二名智光。
鈔：第二、敘西域中文分為二：先正敘，後順違。前中即賢首起信論疏初義理分齊中敘之。於中二：一、總敘源由，二、雙釋所立。
今初。然真諦、笈多、波頗三藏，皆是西域，而躬親在斯分教，故屬此方所收。下二大德本是西方分教，故云西域耳。那爛陀者，此云施無厭。然按唐三藏傳，似智光乃戒賢弟子，而今云同時者，或恐名同人異，或是師資不妨立義，所宗復異。
又準無行禪師書，亦云西方有二宗並行：一宗無著、天親，一宗龍樹、提婆。龍樹之宗，玄標纔舉，則無著牽羊；翎羽暫騰，則陳那亂轍。則同時定有二宗。
又按西域記，唐三藏初遇龍樹宗師，欲從學法。師令服藥求得長生，方能窮究三藏。自思：本欲求經，恐仙術不成，辜我夙願！遂不學此宗，乃學法相之宗。若藏和尚，義分齊云：法藏於文明年中幸遇中天竺國三藏法師地婆訶羅唐言日照，於西太原寺翻譯經論。躬親問之。故有憑矣！
疏：戒賢遠承彌勒、無著，近踵護法、難陀。依深密等經、瑜伽等論，立三種教，以法相大乘而為了義，即唐三藏之所師宗。謂佛初於鹿苑轉四諦小乘法輪，說諸有為法皆從緣生，以破外道自性因等；又緣生無我，翻外有我，然猶未說法無我理，即四阿含等是。第二時中雖依徧計所執，而說諸法自性皆空，翻彼小乘，然於依他、圓成猶未說有，即諸部般若等經。第三時中就大乘正理具說三性、三無性等，方為盡理，即解深密經等。是故於彼三時，初墮有邊，次墮空邊，俱非了義；後時具說徧計性空，餘二為有，契會中道，方為了義。此依深密所判。
鈔：疏戒賢遠承下，第二、雙釋所立，即為二別。二中文皆有五：一、師資相承，二、所憑經、論，三、正顯所立，四、彰了、不了，五、結成所憑。
今初戒賢中，初、師資相承中彌勒位極，此為上古；無著初地，此為中古；護法、難陀未有得聖之文，但是當時英彥。化世未久，故云近踵。疏依深密等者，二、所憑經、論。深密等經，等取佛地等經；瑜伽等論，等取對法、顯揚等法相之論。餘並可知。疏立三種教下，三、正顯所立。於中先總，後別。總中以法相大乘為了，則顯法性為不了。唐三藏師宗者，具如西域記及三藏傳廣說。
疏謂佛初下，別顯三教，即為三別。一一教中各有三定：一、時定，謂有初時等故；二、法定，謂有空等故；三、經定，謂指阿含等故。三性等義，至下當辨。
疏具說三性、三無性等者，此有兩重。一、約三性，則初時約依他說有；二、約徧計說空；三、具說三性，則徧計是空，依、圓是有，以為中道。二者、約三性皆有，約三無性皆空第一時中說三性皆有，第二時中總說諸法皆悉無性者，約三無性密意說耳。故唯識云：即依此三性立彼三無性初即相無性次無自然性後由遠離前所執我法性故佛密意說一切法無性。謂若顯了說，則雙明三性、三無性，方是中道。故為盡理。
是故於彼下，第四、明了、不了。然二宗義別，下說十種。且就深密，略有四義：一、約三性、三無性；二、約心、境空、有；三、約一乘、三乘；四、約成佛、不成佛，即五性、一性義。此中且約三性空、有論了、不了；前第三時合，約三性、三無性論。餘二門義，略不明之，下別會中隱顯而出。
疏此依深密下，第五、結成所憑。
疏：二、智光論師遠承文殊、龍樹，近稟青目、清辯。依般若等經、中觀等論，亦立三時教，以明無相大乘為真了義。謂佛初鹿苑說小，明心、境俱有；次於中時為彼中根說法相大乘境空心有唯識道理，以根猶劣，未能全入平等真空故；後第三時為上根說無相大乘，辨心境俱空、平等一味為真了義。又初漸破外道自性等，故說因緣生法，決定是有；次漸破小乘緣生實有之執，故說依他似有，以彼怖畏此真空故，猶存假名，而接引之；後時方就究竟而說緣生即空，平等一味。此三次第如智光論師般若燈論釋中引大乘妙智經說。
鈔：疏二、智光下，疏文亦五，同前標列。初、師宗中文殊對彌勒，龍樹對無著，青目、清辯對護法、難陀。護法、難陀注唯識論；青目注中論；清辯亦注中論，造掌珍論。
疏依般若等下，二、所憑經、論。般若等經，等取涅槃、法華等經；中觀等論，等取門論、百論、智論。
疏亦立三下，三、正立，可知。
疏又初漸下，第四、明了、不了。上約心、境空、有，以立三時之教；今約三性空、有，以明了、不了義。蓋影略耳。言以彼怖畏此真空者，小乘聞空，謂無物為空，如空澤之空，則畢竟都無，恐成斷滅。若必無者，何有因果、生死、涅槃？徒事勤修，復何所益？故經云：寧起有見如須彌山，不起空見如芥子許。故生驚怖。今存假名，但除其病，而不除法。故存依他之假有，以接小心之劣機。
疏後時下，第三時教。緣生即空者，緣生即依他，依他即空；不存依他，空徧計也。平等一味者，空、有一味，非空外說有，有外說空。空、有相即，故無異味。見空即是見有，見有即是見空。空、有二體既同，何要偏留依他，但空徧計？
疏此三次第下，五、結成所憑。般若燈論本頌，即中論五百偈。題云分別明菩薩釋，分別即智，明即是光，人譯異耳。釋論稱為般若燈者，照了般若；般若無此，不可見故；又體即般若，照物如燈。大乘妙智經，未見經本，但依賢首引耳。或云即般若經：般若是智，摩訶是大，亦可妙故。又波羅蜜亦同妙義。
疏：然此二三時並不能斷一代時教，以各有據，互相違故，各別為於一類機故。深密經意為於一類餐般若者，聞平等空，撥無因、果，不了空、有無二，故第三時為其分析於一法上空、有之義。其妙智經則以一類聞說三性，迷唯識者未能忘心，觀緣起者定謂似有，故令總忘心、境，即事而真。得斯意者，則不相違。
鈔：疏然此二三時下，第二、辨順違。然藏和尚起信疏問云：此二三時可和會不？自答云：無會，無不會。言無會者，各各為人悉檀。悉檀者，智論云義宗也。諸佛說故，並是聖教，隨緣益物，何須會之？故云無會。言無不會者，即可會也。今會此義，有其二門：一、約攝生寬狹、言教具闕，以明了、不了；二、約益物漸次、顯理增微，以明了、不了。初中二：一、約攝生寬狹者，深密宗中初唯為小，次唯為大。此二時中，狹故非了。第三時中普為發趣一切乘者，寬故為了。二、約言教具闕者，初唯說小，次唯說大，各有所闕，故非了義。於第三時具說三乘，具故為了。第二門內亦有二意：初約益物漸次者，謂妙智經意，初唯益小，故非了義；次雖益通大小，不能令趣寂二乘得大菩提，故非了義；第三時中普得大益，方為了義。二、顯理增微者，初說緣生實有，次說假有，故非了義；第三時中顯理至空，會緣相盡，故為了義。依此會釋二宗，各有了、不了義。此賢首意。謂約初門，則法相宗為了，法性宗非了；若約後門，則法性宗為了，法相宗非了。既皆二義了、二義不了，於理則齊。
今觀賢首之意，多明法性。何者？有二義故：一、以攝生寬狹對益物漸次，則攝生寬為了，不及益物唯大為了；以言教具闕對顯理增微，則言教具為了，不及顯理相盡為了。思之，可知。二者、言中雖云各有二了，有二不了，深密宗中二種了義亦成不了。何者？如攝生中以第二時唯攝大為不了，第三時具攝為了者，則得純金，何如雜鐵？純菩薩眾，何如凡、小同居？法華唯為菩薩，何如昔日被三？是故應云：唯攝大機為了，總攝三根為不了。
又如言教具闕中以第二時不具為不了，第三具說三乘為了者，言皆闕典，應為不了；雜以無稽，應當是了。純賣真金，應為貧士；瓦木雜貨，應為富商。法華唯說一乘，何如昔開三異？是故應云：唯說一極，方為了義；雜說三乘，即為不了。上二本是法相宗為了，今皆成不了；後二又成法性是了，則四不了皆屬前宗，四種了義皆在法性。恐法相者是非心生，故疏不引之，乃別為和會耳。疏文分二：先總明順違，後各別會釋。
今初，分三：初、總非前立。謂既俱聖教，不可受一非餘；二互相違，不可二文雙取。故云並不能斷。
二、深密經意下，會釋二經。恐有問言：若並不許，其如二經有文何？故今為顯二經之意各有所為，不可偏執；偏執，則互相違。
三、得斯意下，結成和會。若得經意，二家俱得；受一非餘，則二家俱非。故離之，則兩傷；合之，則雙美。
疏：然欲會二宗，須知二宗立義有多差別。略敘數條：一者、一乘三乘別，二、一性五性別，三、唯心真妄別，四、真如隨緣凝然別，五、三性空有即離別，六、生佛不增不減別，七、二諦空有即離別，八、四相一時前後別，九、能所斷證即離別，十、佛身無為有為別。
鈔：疏然欲會二宗下，第二、各別會釋。於中三：初標列章門，次廣會初二，後通略會釋。今初，十對，句各一對；皆先明法性，後辨法相。如云一乘三乘別，則一乘是法性，三乘是法相。餘九例知。初二次下廣明，後八義分齊中具顯。
疏：且初二義者，由性有五、一不同，故令乘有三一、權實。
鈔：疏且初二義下，第二、廣會初二也。於中二：先雙標二義，後別顯二相。所以雙明者，以初二義互相成故。謂若立五性為了，則三乘為了之義自彰。以有聲聞、緣覺二定性故，則成二乘；有菩薩性，成菩薩乘；不定性人，通成三乘；無種性人，三所不攝，則人天乘收。則五乘亦具。若以一性為了，則一乘義成。等有佛性，故名一乘，無不成佛故。故涅槃云：佛性者名為一乘。
疏：如法相宗意，以一乘為權，三乘為實。
鈔：疏如法相下，第二、別顯二相者，先法相宗中二：先標所宗。
疏：故深密三時教中，初皆不成，次一向成，是為若過，若不及，皆非了義；第三時中有性者成，無性不成，方為了義。故云：普為發趣一切乘者。又初二卷中，皆云一乘是密意說，故知是權。
又勝鬘經以一乘為方便故。
鈔：後故深密三時教下，引文成立，總為二段：一、明三乘為了，一乘為不了；後、明五性為了，成前三乘。前中引其二經。初引深密。雖明有性、無性，意成三乘。言初皆不成者，小乘中說獨佛一人有大覺性，餘不說有，故皆不成佛。次一向成者，是第二時中唯說一乘，一切眾生皆得成佛，為一向成。盡成，則太過；盡不成，則不及。故皆方便，並為不了，以初未堪聞大，一向抑故。第二時中勸令欣佛，一向揚故。第三時中依理正說有性皆成，非不及也；無性不成，非太過也。故稱實為了。上明三乘是了之證。又初二卷下，證一乘是權。後引勝鬘，亦但證一乘是權耳。
疏：大般若五百九十三中，善勇猛菩薩言：唯願世尊哀愍我等，為具宣說如來境智！若有情類，於聲聞乘性決定者，聞此法已，速能證得自無漏地；於獨覺乘性決定者，聞此法已，速依自乘而得出離；於無上乘性決定者，聞此法已，速證無上正等菩提。若有情類，雖未已入正性離生，而於三乘性不定者，聞此法已，皆發無上正等覺心。
深密第二，大意同此。又云：一切趣寂聲聞種性補特伽羅雖蒙諸佛施設種種勇猛加行，方便化導，終不能令當坐道場，證阿耨多羅三藐三菩提。
又十輪第九亦說三乘各定差別，皆以性定五故。
故楞伽中，佛告大慧，有五種種性：一、聲聞乘性，二、辟支佛乘性，三、如來乘性，四、不定乘性，五者、無性。大莊嚴論及瑜伽論，皆同此說。
善戒、地持雖但說二種性一、有種性，二、無種性，亦云無種性人無種性故，雖復勤行精進，終不能得無上菩提，但以人、天善根而成熟之。無性、瑜伽亦同此說。
鈔：疏大般若下，第二、明五性為了，成前三乘，則顯一性、一乘，皆非了也。於中總有五段引經，而三論附出，即分為五：一、引般若，說有五性。雖無第五，前四既有，無性必然。前三可知。第四云雖未已入正性離生者，謂不定性人。未入見道，則容不定；若入見道，則名正定聚，不容不定。如入聲聞見道，終無迴心作菩薩人。言離生者，見惑過患，如生食在腹；若入見道，能離彼生，故云離生。至下，更釋。
疏深密第二下，引深密經。於中二：初指同前文；後又云：一切趣寂下，證有趣寂。若有趣寂，則五性義成。疏又十輪下，第三、引十輪，明定有三乘以成五性，若無五性，無三乘故。疏故楞伽下，第四、正明五性。莊嚴、瑜伽二論例同。疏善戒下，第五、引善戒、地持，立有二性以成前無性。故彼論云：種性有二：一、有種性，二、無種性。彼論釋云：種性者，無始法爾，六處殊勝，展轉相續等。而言亦云者，全同楞伽。以前不引彼經所釋，故今例釋，不欲繁文耳。
疏：若法性宗意，則以三乘是權，一乘為實。
鈔：疏若法性宗下，疏文亦二：先標所宗；
疏：法華經云：十方佛土中唯有一乘法無二亦無三除佛方便說。又云：初以三乘引導眾生，然後但以大乘而度脫之。
鈔：後法華下，引證成立。長分十段：一、引法華，雙明一乘、一性；二、引涅槃，明乘、性相成；三、重引法華，明無趣寂；四、引涅槃第九，明無無性；五、釋引經、論，結成正義；六、廣引諸經，遮救定性；七、引涅槃，遮救無性；八、引法華，遮救趣寂；九、釋勝鬘，會一乘方便；十、以法華結成破立。
今初，分二：先正立一乘；後立一性，釋成一乘。今初十方佛土中等者，即第一方便品偈。上三句正立，第四句釋疑。言無二亦無三者，古有多說。大乘法師云：二即第二，三即第三。以菩薩乘勝，故為第一。此即生公意，而未盡其旨。生公云：二者，第二乘；三者，第三乘。亦應無第一。第一不乖，所以大，故不無之。既無二、三，一亦去矣。意云：今日一乘深有玄致，稱所以大。所以大者，義理深也。昔三乘中大乘既未融餘二，則立為權。若約悲、智萬行，不乖今日之一，故云不乖，所以大，故不無之。言既無二、三，一亦去者，昔說有三，二既不立，大豈獨存？以不收二乘故。又權指故，亦同羊、鹿俱不得故，如光宅四乘中說。若天台等意，無二者，無有聲聞、緣覺之二乘；無三者，總無昔日三乘，以皆非實故。宗說不同，任情去取。
若望經意，但立一實為真；趣舉二、三，皆悉不許，不論大、小。如說世間，此人獨立，更無與比，非要別指張、王二人。下句釋疑。疑云：若唯有一，昔何說三？又華嚴經云：或有國土說一乘或二或三或四五如是乃至無有量。故今釋云：若以如來方便，則多少皆得。十方國土及昔說有三，是方便耳，非真實也。又次下經云：但以假名字引導於眾生。
疏又云：初以三乘等者，此引第二經，重成三皆是權。若具引者，經云：如彼長者初以三車誘引諸子，然後但與大車寶物莊嚴，安隱第一。然彼長者無虛妄之咎。如來亦復如是，無有虛妄。初說三乘，引導眾生，然後但以大乘而度脫之。釋曰：此文皆明先三是權，後一為實。縱饒會二歸一，亦是三為方便，唯一為實耳。
疏：以性唯一故，故云：諸佛兩足尊知法常無性。又第三云：一相一味究竟涅槃常寂滅相。
鈔：疏以性唯一下，引其二文，明唯一性證成一乘。此句總以一性成一乘。若有多性，容有多乘；既唯一性，並同作佛，故唯一乘耳。
疏故云：諸佛兩足尊下，引證。初引第一未來佛章。故彼偈云：未來世諸佛雖說百千億無數諸法門其實為一乘諸佛兩足尊知法常無性佛種從緣起是故說一乘是法住法位世間相常住於道場知已導師方便說。今但引兩句，顯諸法無性，成一性義耳。然上三偈，諸釋不同。今直解經文。初一偈明當佛開權，終歸一實，故云其實為一乘。次偈釋說一乘所以，以唯一性故。謂：若有二性，容有兩乘；既唯一性，故說一乘耳。
知法常無性者，知即能證知，法謂所證知。法即色、心等一切法也。常無性者，所證理也，即是真如無性之理，覺諸法故。云何常無性？謂色、心等從本已來性相空寂，非自，非他，非即，非離，湛然常寂，故曰無性。而言常者，謂本來即無，非推之使無。故曰常無性耳。
佛種從緣起者，然有二義：一、約因種。因種即正因佛性，故涅槃云：佛性者，即是無上菩提、中道種子。此種即前常無性理，故涅槃云：佛性者，即是第一義空。無性即空義也。緣即六度萬行。是緣因佛性，起彼正因，令得成佛。是故說一乘者，唯以佛性起於佛性，更無餘性，故說一乘。稱理說也。體同曰性，相似名種。故關中云：如稻自生稻，不生餘穀。此屬性也。萌幹華粒，其類無差，此屬種也。
二、果種性。關中云：佛報唯佛，其理不差，即性義也。說法度人，類皆相似，此種義也。果之種性緣真理生，故云從緣起故。釋此偈云：佛緣理生。理既無二，是故說一乘耳。意云：證理成佛，稱理說一。此中知法常無性偈，全同出現。出現品云：如來成正覺時，於其身中普見一切眾生成正覺，乃至普見一切眾生入涅槃。皆同一性，所謂無性。乃至云：知一切法皆無性故，得一切智，大悲相續，救度眾生。謂知無性、佛性同故。準於下經，以知無性尚得一成一切皆成，況無不說一乘而度脫之！
後偈又云是法住法位等者，重釋前偈。言是法者，即前所知之法。所以常無性者，由住真如正位故。由緣無性，緣起即真；由即真故，故上云無性。言法位者，即真如正位。故智論說：法性、法界、法住、法位，皆真如異名。世法即如，故皆常住。謂因乖常理，成三界無常。若解無常之實即無常而成常矣，則常與無常，二理不偏，故涅槃經況之二鳥。今於道場證知一切世間無常即真常理，猶懸鏡高堂，萬象斯鑒。二而不二，不可言宣，以方便力假以言說。一尚假說，況有二、三！故知前偈即一性之文。疏中略要，但引一句耳。
疏又第三下，此引藥草喻品，證一性義。故彼經云：眾生住於種種之地，唯有如來如實見之，明了無礙；如彼卉、木、叢林、諸藥草等，而不自知上、中、下性。如來知是一相一味之法，所謂：解脫相、離相、滅相、究竟涅槃常寂滅相，終歸於空。今但略引二句，以此證知，則明三乘之人不知差別即一，唯佛究之，無三無二。言解脫者，真解脫也。故第二經偈云：為滅諦故修行於道離諸苦縛名得解脫是人於何而得解脫但離虛妄名為解脫其實未得一切解脫。釋曰：一切解脫，即真解脫；真解脫者，即一解脫味。故無二味，安有三乘？故又云常寂滅相，即性淨涅槃，是上世間相常住也。故皆一性。
疏：涅槃亦云：佛性者名為一乘。師子吼者名決定說決定宣說一切眾生皆有佛性；凡是有心，定當作佛。三十三又云：一切眾生同有佛性，皆同一乘，同一解脫，一因一果同一甘露；一切當得常、樂、我、淨。是名一味。
鈔：疏涅槃亦云下，第二、引涅槃，明乘、性相成。非但由唯一性故說一乘，經明一性即一乘也。即第二十七經云：善男子！畢竟有二種：一者、莊嚴畢竟，二者、究竟畢竟；一者、世間畢竟，二者、出世間畢竟。莊嚴畢竟者，六波羅蜜；究竟畢竟者，一切眾生所得一乘。一乘者名為佛性。以是義故，我說一切眾生悉有佛性，一切眾生悉有一乘，以無明覆故，不能得見。釋曰：以皆有佛性，故唯一乘。又佛性者，即是第一義空之理，理能運載，即是乘義耳。
疏師子吼者名決定說者，亦即第二十七經師子吼品。釋曰：若不宣說一切眾生皆有佛性，則是野干鳴。設千萬年在於佛法，終不能作師子吼也。
疏三十三又云下，引證佛性即是一乘。非但因同，果亦同也。亦師子吼品。彼明海有八德，下具合之。此合第三一味之義。經中但加標云：三者、一味，釋如疏文。一甘露者，正顯一味甘露以喻涅槃。
疏：又法華第三云：我滅度後，復有弟子，不聞是經，不知、不覺菩薩所行，自於所得功德生滅度想：當入涅槃！我於餘國作佛，更有異名。是人雖生滅度之想，入於涅槃，而於彼土求佛智慧，得聞是經，唯以佛乘而得滅度等。智論九十五亦同此說，明知趣寂決定迴心。法華論中：四聲聞內決定及增上慢，此二根未熟故，菩薩與記，方便令發心。既云未熟，明必當熟。方便令發，即菩提心。不可不順己宗，判為論錯。
鈔：疏又法華第三云下，第三、明無趣寂。既無趣寂，則無定性二乘，一乘之義亦已顯矣。疏引三文，謂法華、智論及法華論。今初即化城喻品，結會世尊所化弟子。經云：爾時所化無量恆河沙等眾生者，汝等諸比丘及我滅度後未來世中聲聞弟子是也。我滅度後下，疏全同。
言餘國者，有云隨舉娑婆之外一國即是。若天台，云餘國者，方便有餘土也。彼立四土：一、凡聖同居土，即法相中變化土也；二、方便有餘土；三、實報無障礙土，即是法相中報土，通自、他受用；四、常寂光土，即法性土。方便一土，法相所無，天台依憑智論而立。智論即下所引九十五文。論曰：阿羅漢先世因緣所受身必應當滅，住在何處，而具足佛道？答：得阿羅漢，更不復生三界。有淨佛土，出於三界，乃至無煩惱之名。於是國土佛所聞法華經，具足佛道。如法華經：說有阿羅漢我於餘國等。引文全同前疏。又云：若爾，羅漢受法性身，應疾得菩提，何以稽留？答云：以捨眾生及捨佛道，又復虛言得道，雖不受生死，於菩提根鈍，不能疾得，不如直往菩薩。釋曰：智論之文昭然與法華符會，定知雖出三界，不趣寂也。故疏結云決定迴心。
疏法華論中：四聲聞內等者，引論成上無趣寂義。先引，後釋。今初。然論云：言聲聞授記者，聲聞有四種：一者、決定聲聞，二者、增上慢聲聞，三者、退菩提心聲聞，四者、應化聲聞。二種聲聞，如來與授記，謂應化聲聞、退已還發菩提心者。若決定者、增上慢者二種聲聞，根未熟故，如來不與授記，菩薩與授記。菩薩授記者，方便令發心故。疏文略引耳。言退菩提心得記者，即如身子，二萬億佛所已曾受化。又次下云：我今還欲令汝等憶念本願所行道故，則非獨身子。又四大聲聞自陳捨父逃逝，明已先化。第三周中引大通智勝佛所曾已廣化，皆是退菩提心。言應化者，如富樓那，內祕菩薩行，外現是聲聞。又言：是故諸菩薩作聲聞緣覺。又阿難自憶本願偈云方便為侍者，羅睺羅偈云羅睺羅密行唯我能知之現為我長子，皆應化聲聞也。故知夫能對揚聖教，影響其迹，靡不是權。而獨言富樓那是應化者，亦抑法華諸羅漢耳。
言菩薩與記者，論主次前自云：如不輕品中示現禮拜、讚歎，作如是言我不敢輕於汝等，汝等皆當作佛者，示諸眾生皆有佛性故。此上皆論，而安國法師不許此義：云何有昔時菩薩預記今日會上聲聞，即諸弘法菩薩謂藥王等當與記也？釋曰：既是論主自言菩薩與記，亦論自釋，何得不依？
疏既云未熟下，釋上所引論文。若決定聲聞定不成佛，則應言：餘二聲聞，根不熟故，佛不與記。既言未熟，非永不熟也。若大乘法師云：合言不熟，譯者之誤，言未熟耳。故疏結彈云不可不順己宗定有趣寂，便判論文為錯耶！
又上言方便令發心者，彼論次前有問曰：彼聲聞等為實成佛，故與授記？為不成佛，與授記耶？若實成佛者，菩薩何故於無量劫修習無量種種功德？若不成佛者，云何與之虛妄授記？答曰：彼聲聞授記者得決定心，非謂聲聞成就法性故，如來依三平等說一乘法故。以如來法身與彼聲聞法身平等無異，故與授記，非即具修功德行故。是故菩薩功德具足，諸聲聞人功德未具足。釋曰：由此論文，是故上云方便令發心耳。言三平等者：一、乘平等，無二乘故；二、生死、涅槃平等；三、法身平等。今即第三平等。
疏：入楞伽第二、第四、第七，皆同說二乘無實涅槃，但是三昧力故，後必當得無上菩提。法華論中意亦同此，皆是假說涅槃，故云三昧。勝鬘亦云：言諸二乘得涅槃者，是佛方便。又無上依經、寶性、佛性二論，皆說入滅二乘於三界外更受變易；密嚴經中二乘畢無灰斷永滅。
鈔：疏入楞伽下，亦成無趣寂義。言入楞伽者，即後魏菩提留支所譯，文有十卷。世尊入楞伽王城，故云入也。同引三卷經文，皆說無實涅槃，明知定無趣寂。若爾，何以言得涅槃？望其當分，謂是無餘涅槃。以大乘望之，但是深入三昧，沈空多時，假言涅槃，以引劣器耳。
疏法華論中意亦同此者，同無實涅槃也。論釋七譬喻中第四為有定性人說化城喻。論云：四者、實無而有：增上慢人以有世間有漏三昧、三摩跋提，實無涅槃，而生涅槃想，如是顛倒取。對治此故，為說化城譬喻，應知。釋曰：既言無實涅槃，明知是假說耳，故與前同。又法華云：我雖先說汝等滅度但盡生死而實不滅。次引勝鬘，亦成上來涅槃不實耳。
疏又無上依經、寶性、佛性二論，皆說入滅二乘等者，無上依經第一說云：阿難！一切阿羅漢、辟支佛、大地菩薩為四種障不得如來法身四德：一者、生緣惑，二者、生因惑，三者、有有，四者、無有。何者是生緣惑？即是無明住地生一切行，如無明生業。何者是生因惑？是無明住地所生諸行，譬如無明所生諸業。何者有有？緣無明住地、因無明住地所起無漏行起三種意生身，譬如四取為緣，三有漏業為因，起三種有。何者無有？緣三種意生身，不可覺知微細墮滅，譬如緣三有中生念念老死。無明住地一切煩惱是其依處；未斷除故，諸阿羅漢及辟支佛、自在菩薩不得至見煩惱垢濁、習氣臭穢究竟滅盡大淨波羅蜜。因無明住地起輕相惑，有虛妄行；未滅除故，不得至見無作、無行極寂大我波羅蜜。緣無明住地，因微細虛妄，起無漏業意生諸陰；未除盡故，不得至見極滅遠離大樂波羅蜜。若未能得一切煩惱諸業生難永盡無餘，是諸如來為甘露界，則變易生死斷續流滅無量，不得至見極無變異大常波羅蜜。阿難！於三界中有四種難：一者、煩惱難，二者、業難，三者、生報難，四者、過失難。無明住地所起方便生死如三界內煩惱難，無明住地所起因緣生死如三界內業難，無明住地所起有有生死如三界內生報難，無明住地所起無有生死如三界內過失難。應如是知。阿難！四種生死未除滅故，三種意生身無有常、樂、我、淨波羅蜜果。唯佛法身是常，是樂，是我，是淨波羅蜜。汝應知！釋曰：據上經文，明於二乘及自在菩薩，皆受變易；三界之外有業、惑、苦，甚為昭著。如何斷言永滅無餘？下疏明四種生死，可檢於此論。下文中又廣說常、樂、我、淨之相，亦可知所歸。下言寶性、佛性二論者，大意同無上依經。寶性論當第三，佛性論當第二。此卷亦廣論四種生死。
疏：如是經、論，其文非一，永寂聲聞必無明矣。
鈔：疏如是經、論下，結成無定性聲聞也。
疏：涅槃第九菩薩品中廣明闡提斷善，不能發心。當文即云：彼一闡提雖有佛性，而為無量罪垢所纏，不能得出，如蠶處繭。此則有而非無。又云：或有佛性，一闡提有，善根人無等，則知無有無種性人。
鈔：疏涅槃第九下，第四、明無有無性。彼經廣說闡提無善根竟，即云：復次善男子！譬如蓮華為日所照，無不開敷。一切眾生亦復如是，若得見聞大涅槃日，未發心者，皆悉發心，為菩提因。是故我說大涅槃光所入毛孔必為妙因。彼一闡提雖有佛性，而為無量罪垢所纏，不能得出，如蠶處繭。以是業緣，不能生於菩提妙因，流轉生死，無有窮已。上皆經文。今疏但取中間，意在雖有佛性之言。既言雖有，則非無也，但未得其用耳。故疏結云此則有而非無。
疏又云：或有佛性，一闡提有等者，即涅槃第三十六、南經三十二，皆迦葉菩薩品。具有四句。今但引第一句者，是證闡提有佛性。經云：善男子！或有佛性，一闡提有，善根人無；或有佛性，善根人有，一闡提無；或有佛性，二人俱有；或有佛性，二人俱無。善男子！我諸弟子若解如是四句義者，不應難言一闡提人定有佛性，定無佛性。若言眾生悉有佛性，是名如來隨自意語。如來如是隨自意語，眾生云何一向作解？此一段經，近、遠皆釋，大同小異。
今依薦福。彼疏云：今準經明佛性略有五種，謂：善、不善、無記及理、果等。今言一闡提有，善根人無者，此是不善佛性也。然善根人有其二種：一、是離欲善根人，離欲，斷一切不善故；二、是五住已上，五住已上無不善性故。此之二人俱無不善性也。善根人有，闡提人無者，此是善佛性也。闡提斷一切善，故云無也。二人俱有者，理及無記性也。二人俱無者，俱無果性也。此中有者，是現有，非曾、當也。然有人執此經文，謂一分善根人及一分闡提無有佛性，以經說有善根人及一闡提無故。善根人無者，是無性不斷善人；闡提人無者，是斷善無性；二人俱有者，俱是有性；二人俱無者，俱是無性。此釋違經。故涅槃上文云：如來佛性則有二種：一、有，二、無。有者，所謂三十二相，乃至無量三昧。是名為有。無者，所謂如來過去諸善、不善、無記業因、果報、煩惱、五陰、十二因緣。是名為無。乃至一闡提佛性亦爾。是則上從乎佛，下至闡提，皆有有、無二性，無全無性。由善根人與一闡提有、無二性異故，得有四句。此中明佛性多種有、無不同，不明眾生多種有性、無性。所以得知者，經言或有佛性，善根人有，闡提人無等故，不言或有善根人有佛性，闡提人無佛性故。談文尚不識顛倒，何能解義？今此善、不善因果、理性，無一眾生悉具一切，無一眾生悉無一切。始末以明一切眾生具一切也。
佛與闡提亦有四句：佛有，非闡提者，謂果性；闡提有，非佛者，謂無明諸結性；二人俱有者，是理性；二人俱無者，善因性。故闡提決有佛性。又上經云：若言眾生中別有佛性者，是義不然。何以故？眾生即佛性，佛性即眾生。直以時異，有淨、不淨。解曰：生之與性既二互相即，明有眾生即有佛性矣！
疏：況前引楞伽五性，自迷其文。彼經第五性云：五者、無性，謂一闡提。此有二種：一者、焚燒一切善根，即謗菩薩藏；二者、憐愍一切眾生界，即是菩薩：若有眾生不入涅槃，我亦不入！大慧白言：此二，何者常不入涅槃？佛言：菩薩常不入涅槃，非焚燒一切善根者，以知諸法本來涅槃，不捨一切諸眾生故。此意則明菩薩入而不入。既云菩薩常不入，非闡提者，則明闡提後必入矣。況經自云復以如來神力故，或時善根生耶！
鈔：疏況前引楞伽五性，自迷其文等者，破其所引不曉經意。彼之所引，證無性義。今釋其所引，還成有性，非無性也。何者？以彼經言非焚燒一切善根者常不入涅槃，則有入義也。
疏此意則明下，疏釋經意。疏況經自下，引經結成。
疏：莊嚴第五：無性亦有二種：一是時邊，二者、畢竟。時邊，謂暫時之無，即前闡提；畢竟，謂永無，即大悲菩薩。
鈔：疏、莊嚴論下，引論重成，同前楞伽，非畢竟無性。
疏：是知前來所引大般若、深密等經，皆是未說法華之前就其長時云定性、無性，非永定、永無。諸論隨佛方便成立，故云定、無耳。故寶性、佛性等論皆說：以一闡提謗大乘因，依無量時說無佛性，非謂究竟無清淨性。
鈔：疏是知前來下，第五、釋所引經、論結成正義。於中二：初、釋般若、深密經意。意明長時定性、長時無性。多劫之外，定性迴心；多劫之外，無性說有。故云非永定、永無。非永定者，結上聲聞；非永無者，結闡提也。
疏諸論隨佛下，二、通妨難。謂有難言：諸大菩薩造論釋經，言永定、永無，豈是菩薩不了佛意？故今釋云：菩薩能知，隨教弘闡耳。故世親造於小乘論，則無預大乘；說般若宗，則性空寂滅；建立唯識，則性、相歷然；及釋法華，則一乘昭著；解十地論，則六相圓融。餘諸菩薩例此，可知。佛隨眾生機緣立教，菩薩隨佛，亦顯淺深故。次下引寶性、佛性，即符一性。
疏：若謂法華是第二時教，為引不定二乘，故說一切悉皆成佛，而猶未說定性不成，故名密意，非了義者，
鈔：疏若謂法華是第二時下，第六、引諸經、論，遮救定性。於中二：先正牒破，後結成前非。今初，又二：先牒救辭；後何以下，難破。今初言是第二時者，彼不立為第二時教。由謂一乘是密意說，義當深密第二時教。又以法華盛破三乘，說於一乘，故當第二時耳。言為引不定者，彼引攝論第十偈云為引攝一類及任持所餘由不定種性諸佛說一乘等者，彼有十意，此偈有二：一、為引攝一類，不定性聲聞故；二、為任持不定性菩薩，恐退精進故。今但取初意，故云為引不定性故。一切悉成，即一乘義。既未說定性不成，故是密意。若作此說者，
疏：何以自判法華為第三時教？
鈔：疏何以自判法華為第三時教者，難破也。彼法華疏引經云：我等今日得未曾有，非先所望，而今自得，第三時教也。又下結云：為顯第三時真實之教，故說此經。據上二文，則判法華為第三時；約明一乘是密意說，則成法華復為第二。一宗自立，義、語相違。
疏：誰敢判於法華為不了耶？
鈔：疏誰敢判於法華為不了耶者，即遮救也。恐彼救言：設依密意為不了者，復有何過？故便難云：誰敢判為不了？以判不了，即是謗經，恐招苦報。但由不信皆當作佛，即是謗經，豈要不信文字經卷？故謗不輕，但由不信汝等皆當作佛言耳。
疏：妙智經中及梁攝論成立正法中，皆以一乘居三乘後。故真諦三藏部異執記云三十八年後說解節經等，無量義云四十年後說法華經，明知法華居後。故經云：臨欲終時。
鈔：疏妙智經等者，此雙引經、論。妙智經者，即上西域三時教中，第二時中明於三乘，第三時中即明一乘，故言一乘居三乘後。次引梁攝論成立正法中者，即第八卷末：論曰：佛說正法善成立。釋論：釋曰：一切三世諸佛共說此法，所說理同，不相違背，故名正法。又欲顯說者勝，故言佛說。由所說道理勝及所得果勝，故名正法。如來成立正法有三種：一、立小乘，二、立大乘，三、立一乘。於此三中第三最勝，故名善成立。釋曰：既彼論亦云第三最勝，居三乘後，則三非了矣。
疏真諦三藏部異執記者，即宗輪論之異名耳。
疏故經云：臨欲終時者，即引法華第二信解品文。經云：復經少時，父知子意，漸已通泰，成就大志，自鄙先心。臨欲終時，而命其子，并會親族、國王、大臣、剎利、居士。皆悉已集，即自宣言：諸君當知：此實我子！我實其父。今我所有一切財物，皆是子有；先所出內，是子所知。斯即會無性、定性。父知子意，明法華會中一切聲聞，皆佛真子。臨欲終時者，喻臨涅槃時也。第三經末亦云若如來自知涅槃時到等，明皆臨涅槃時也。
疏：若不信法華居後，涅槃臨終居然可信，豈不亦以一乘、一性破三、五耶？
鈔：疏若不信下，又遮其救。恐彼救言：雖言臨終說於法華，臨終言寬，容後更說其餘經故。若作此救，且置法華。涅槃既云：二月十五日臨涅槃時，晨朝唱滅，中夜涅槃，斯為最後，居然可信，此後必定不說別經。而涅槃經亦說一乘以破三乘，一性破五性，則一乘、一性亦居最後矣。那言居第二時，為不了耶？
疏：若以般若為第二時，法華為第三時，於理即通。復自違深密第三時中普為發趣一切乘者，以法華破三故。
鈔：疏若以般若為第二時下，復重遮救。恐其救云：我對般若為第二時，故立法華為第三時，以般若但明於空，法華顯中道故。若作此救，且縱可爾，以從多分一義說故，即自違於深密三時。深密三時，三乘為了；破第二時說，皆成不了。故今說法華以一破三，豈得同於第三時教？
疏：明知深密三時不能定斷一切聖教，以未居最後故，且約顯一類義，故分三耳。義如前說。若將法華望之，應有四時，以一乘教破前三乘故。
鈔：疏明知深密下，第二、結成前非。欲將深密三時定斷一切佛法，理不盡故。以未居最後故者，以約時判，未是窮終之極唱故，如世後敕破於前敕。涅槃、法華居於最後，故能決了有餘義耳。若爾，不信深密，豈不謗於深密經耶？故下釋云：深密別為一類之機，故非無理，以諸餘經，雖未終極，各隨一類，皆不相違。義如前說者，如前敘西域中最後會通也。
疏：若謂佛性有二一者、理性，二者、行性，理性定有，行性或無，斯言可爾。故涅槃云：或有佛性，善根人有，闡提人無，即是行性；或有佛性，二人俱有，即是理性。然涅槃依於理性，明其等有。故云凡是有心，定當作佛，不言凡是有行，定當作佛。若謂理性定有，容趣寂不成，則違教理。是知闡提不作佛者，以作佛非闡提，故乃抑揚當時耳。
鈔：疏若謂佛性有二下，第七、遮救無性。於中二：先牒救辭，後辨差當。今初。彼法華疏云：然性有二種：一者、理性，勝鬘所說如來藏是；二者、行性，楞伽所說如來藏是。前性皆有，後性或無。故今許云斯言可爾。故涅槃云下，引經為證。
疏然涅槃依於理性下，第二、辨其差當。涅槃明有心作佛，有心未必有行。既皆作佛，明約理性。若有理性，何以趣寂定不成佛？有心定當作佛，豈得相成？
疏是知下，結示正義，謂闡提實不作佛。今言闡提作佛者，以發心之後，方能作佛；從其未發大心前，名闡提耳。故云以作佛非闡提故。亦如女身不得成佛。今言龍女作佛者，當作佛時，忽然之間變成男子，豈是女身作佛耶？闡提成佛亦復如是。此約成佛。若約佛性，理本有之。
疏乃抑揚當時者，言闡提無者，抑挫，令其發心；未作闡提，令其莫作。若言闡提有佛性者，顯揚理性，令不自欺；若已作闡提，令速迴心。若速發心，得佛無異。是故言有，未必總有果、行二性；言無，未必總無理等。故生公云：抑揚當時，誘物之妙，豈可守文哉？以法顯三藏翻六卷泥洹經云除一闡提，皆有佛性，生公云：夫稟質二儀，皆是涅槃正因。闡提含生之類，何得獨無佛性？蓋是此經來未盡耳。由唱此言，被擯武丘。後大經既至，聖行品已下果云：一闡提人雖復斷善，猶有佛性。於是諸公輕舟迎接，請唱斯經。每至闡提有佛性之文，諸德莫不扼腕，何以至今猶存無義？
疏：若謂法華入滅後信一乘，即是變化權聲聞者，權必化實，無實化誰？又豈不誤於一類怯弱好滅眾生？是知趣寂皆是法華前意耳。
鈔：疏若謂法華入滅下，第八、遮救趣寂。於中先牒救辭，謂彼救云：上法華第三云：我於餘國作佛，更有異名。是人雖生滅度之想，入於涅槃，而於彼土求佛智慧，得聞是經，入於佛慧者，是應化聲聞，非定性入滅聲聞也。
疏權必化實下，次正破也。於中二：先總奪化有無用之失。如有定性聲聞故，菩薩化為聲聞，誘令迴心，此則化而有益。今汝宗中定性決不迴心，何用化於定性而受一乘耶？故無所化之機，能化便成無用。
疏又豈不誤下，縱其有化，化翻成損。言豈不誤一類怯弱等者，謂一類人厭生死苦，又聞佛道長遠，心生怯弱，常欲且趣寂滅界中。若知一滅永沈，彼則不敢趣寂。今見變化之者從滅得起，此怯弱人便謂有真趣滅得起，便即趣滅，希後得起。汝宗一滅決定不起，便成誤彼，令其永沈。故云爾也。
疏是知趣寂下，三、結成正義。法華已前有二意，故說有趣寂：一、為好滅之者，且順其心。謂彼念言：大患莫若於有身，故滅身以歸無；勞勤莫先於有智，故絕智以淪虛。然則智以形倦，形以智勞，輪轉修途，疲而弗已。不如寂滅，諸患永亡。故順彼機，言有永寂。二者、為欲恐怖不定怯弱菩薩。謂有菩薩倦於廣利，且欲息心。既聞永寂聲聞一沈涅槃，永不復起，便生怖畏，懼見小乘。由此策心，還行大道。有斯二益，權說有之；不曉隨宜，執為究竟。故法華之會廣破昔非，三根聲聞，皆與記別；不在此會亦為宣陳。若實是聲聞，必信一乘之說；若不信者，增上慢人。第一周中猶云：除佛滅後，現前無佛。以佛滅後解一乘義者，難得其人，故許不信；及第三周，即言餘國決定受化。明文若此，何用偏執！故言皆是法華前意耳。
疏：又勝鬘經云：若如來隨彼所欲而方便說，即是一乘，無有二乘，二乘入於一乘。一乘者，即第一義乘。此意明隨欲方便，而說二乘，明知即是一乘，無有二矣。不曉此意，將上方便連下一乘而讀之，輒斷一乘以為方便，惑之甚矣！又彼經中廣破二乘，云無涅槃。又云：此經斷一切疑，決定了義，入一乘道。豈說一乘以為方便？設有方便之言，尚在法華之前，況復無耶！
鈔：疏又勝鬘經云下，第九、會一乘、方便之言。意云：若隨欲說不是方便，是真實者，即定有三乘；既隨欲說是方便說，非真實者，則明唯有一乘。故云即是一乘。則隨彼所欲而方便說便為一句，此是一乘所以。下云即是一乘，無有二乘，此意正顯一乘之義。諸公錯讀，乃云而方便說即是一乘，故謂一乘而為方便。斯定誤矣。若以名中一乘大方便者，此是巧化攝物運濟方便，非是無實假設方便。故生公云：理本無言，假言而言。即是方便。
疏又彼經中下，更引勝鬘餘文，證成一乘真實，可知。疏設有方便之言者，復縱破之，莫論勝鬘無一乘方便之言。設縱有一乘是方便之言者，亦是法華之前方便說耳。及至法華，亦復破三歸一也。況復經無此言，何須強執？
疏：法華云：此經難信難解。佛現在世猶多怨嫉，況滅度後！誠哉斯言！若保執三乘五性，不信一乘一性者，深為可愍。故百喻經第二中王改聚落五由旬為三由旬喻，以喻方便於一說三。後人但信於三，不信於一，即其事也。
鈔：疏法華云：此經難信難解下，第十、結成破立。意云：以四十餘年皆說三乘，唯至法華，獨說一乘，故難信解。此即法師品文。文云：佛告藥王：我所說經典無量千萬億已說，今說，當說而於其中此法華經最為難信難解。藥王！此經是諸佛祕要之藏，不可分布，妄授與人；諸佛。世尊之所守護，從昔已來，未曾顯說。而此經者，如來現在猶多怨嫉，況滅度後！今疏略引。言已說者，法華之前謂般若等；言今說者，即無量義經；言當說者，即涅槃等。所以方知諸經不及法華難信解者，以法華是會三之始、歸一之初，信解者難耳。
昔經雖妙，猶帶三乘，曾未明言說唯一實。涅槃之中雖明一極，法華在前已破三乘，後說一極，便易信受。法華猶如先鋒，涅槃同於大軍先鋒已破於賊，後軍用力不多耳。又破三顯一，法華如收穫，涅槃如拾穗。故涅槃三十六云：昔於靈山說法華經，八千聲聞得受記別，如秋收冬藏，更無所為。即其義耳。若依難信之義，設將已說該著華嚴，若比法華，亦為易信。始成正覺，便說一極，上根所受，不對昔權。故比法華誠易信耳。
疏誠哉斯言者，結定前經；若保執下，結成破立；三乘五性，即是所破；一乘一性，以為所立。
疏故百喻經下，更引他經證成一義。彼經第二云：昔有一聚落，去王城五由旬。村中有好美水，王敕村人，常使日日送其美水。村人疲苦，悉欲移避，遠此村去。時彼村主語諸人言：汝等莫去！我當為汝白王，改五由旬作三由旬，使汝得近，往來不疲。即往白王，王為改之作三由旬。眾人聞已，便大歡喜。有人語言：此故是本五由旬，更無有異。雖聞此言，信王語故，終不肯捨。世間之人亦復如是，修行正法，度於五道，向涅槃城，心生厭倦，便欲捨離，頓駕生死，不能復進。如來法王有大方便，於一乘法分別說三。小乘之人聞之歡喜，以為易行，修善進德，求度生死。後聞人說：無有三乘，故是一道。以信佛語，終不肯捨，如彼村人亦復如是。此經即是金口良斷，權實顯然，可息諸說耳。
疏：上約二宗各別所據，則互相違反。若會釋者，亦不相違。謂就機，則三；約法，則一；新熏，則五；本有，無二。若入理雙拂，則三、一兩亡；若約佛化儀，則能三能一。是故競執是非，達無違諍。大集五部雖異，不離法界。涅槃各說身因，佛許無非正說。餘義次下當會。古今違順竟。
鈔：疏上約二宗下，第三、通會二宗，令不相違。然此會者，恐於後學各計是非，以生過患，故復會通。雖復會通，權實不失。於中有三：先總標；謂就機下，次正會。言約法則一者，非佛化法，化法亦有權說三乘故。今言法者，佛之知見、一乘可軌之法耳。
疏新熏，則五；本有，無二者，然準法相立新熏者，亦說有五；立本有者，亦說有五。今借其言，不依其義，謂眾生遇緣，熏習三乘種性及不定、無性，故有五耳。何者？唯習近聲聞，成聲聞定性；唯習近緣覺，成緣覺定性。故法華。安樂行中不許親近聲聞者，恐被熏習成其性故。若唯習近菩薩，則成菩薩定性；若俱習近三乘，則成不定性人。亦如今人偏習禪、戒、慧等，即成定性。三學俱習，成不定性，不定偏執故。若都不習近三乘者，則成無性，卒難教化。故知熏習成五種性者，依其長時，故說各別。言本有，無二者，本有佛性，理不容差。故說有心定當作佛，非是本有五種性也。
疏若入理等者，真理寂寥，不屬諸數，借一以遣三，三亡，則一遣。言窮慮絕，何實何權？體本寂寥，孰三孰一？故法句經云：森羅及萬象一法之所印。此以一遣多也。又云：一亦不為一為欲破諸數淺智著諸法計一以為一。此以非一遣一也，故須三、一兩亡。
疏若約佛化儀，則能三能一者，隨物機宜，則說三乘；陶練已久，則便說一。故下經云：或有國土說一乘或二或三或四五如是乃至無有量。釋曰：尚有無量，況三、一耶？
疏是故下，令物除執，常說權、實，亦莫執之，此即求那跋摩遺文偈也。謂有偈云：諸論各異宗修行理無二競執有是非達者無違諍。亦如脇尊者對迦膩色迦王云：如析金杖，況以爭衣。爭衣，則衣終不破；析杖，則金體不殊。是故依之修行，無不獲益耳。
疏大集五部雖異者，謂五部僧。故涅槃三十二亦云：五部僧互生是非，長沒三惡道。
疏涅槃各說身因者，即第三十五經云：善男子！如我所說十二部經，或隨自意說，或隨他意說，或隨自、他意說。云何名為隨自意說？如五百比丘問舍利弗云：大德！佛說身因，何者是耶？舍利弗言：諸大德！汝等亦各得正解脫，自應識之。何緣方作如是問耶？有比丘言：大德！我未獲得正解脫時，意謂無明即是身因，作是觀時，得阿羅漢果。復有說言：大德！我未獲得正解脫時，謂愛、無明即是身因，作是觀時，得阿羅漢果。或有說言：行、識、名色、六入、觸、受、愛、取、有、生、飲食五欲即是身因。爾時五百比丘各各自說己所解已，共往佛所，稽首佛足，右繞三匝。禮拜畢已，卻坐一面，各以如上己所解義向佛說之。時舍利弗白佛言：世尊！如是諸人，誰是正說，誰非正說？佛告舍利弗：善哉，善哉！一一比丘無非正說。舍利弗言：世尊！佛意云何？佛言：舍利弗！我為欲界眾生說言父母即是身因。如是等經名隨自意說云。釋曰：意取各隨自說者為隨自意。今疏所引不取隨自意義，但取皆正說言五百雖異，皆為正說。二宗小別，並合佛教，故不應是、非。故海東曉公云：如言而取，所說皆非；得意而談，所說皆是。則貴在得意亡言耳。餘可知。
疏：第三、立教開宗，分二：一、以義分教，二、依教分宗。
鈔：第三、立教開宗中，疏文分二：先標章；
疏：今初，以義分教。教類有五，即賢首所立，廣有別章。大同天台，但加頓教。今先用之，後總會通。有不安者，頗為改易。
鈔：後今初下，別釋分教。於中三：初總辨源由。
疏：言五教者：一、小乘教，二、大乘始教，三、終教，四、頓教，五、圓教。
鈔：次言五教下，正立五教。後若約所說下，約詮辨異。二中二：先列名；
疏：初、即天台藏教。
鈔：後初、即天台下，解釋。初小乘教易故，不釋。以見天台立名招難，故改名小乘。所攝法門不異於彼，故指同也。
疏：二、始教者，亦名分教，以深密第二、第三時教同許定性二乘俱不成佛，故今合之，總為一教。此既未盡大乘法理，故立為初。有不成佛，故名為分。
鈔：疏二、始教等者，文二：先正立，後釋名。今初，言二乘俱不成佛者，其言猶略，應云：闡提、二乘，皆不成佛。故下終教有二乘、闡提悉皆成佛言。以趣寂難成，故偏舉耳。
疏此既未盡下，二、釋名也。謂：何名初教復稱分耶？由合二、三兩時，皆未盡理故。言未盡者，第二時中但明於空，空是初門；第三時中定有三乘，隱於一極。故初教名並從深密二時以得。云何空為初門？法鼓經中以空門為始，以不空門為終。故彼經云：迦葉白佛言：世尊！諸摩訶衍經多說空義。佛告迦葉：一切空經是有餘說，唯有此經是無上說，非有餘說故。若爾，彼第三時既不明空，何得名初？以未顯一極故。特由此義，加分教名，故云有不成佛，故名為分。
疏：三、終教者，亦名實教。定性二乘、無性闡提，悉當成佛，方盡大乘至極之說，故立為終；以稱實理，故名為實。上二教並依地位漸次修成，故總名為漸。
鈔：疏三、終教等者，疏文有三：初立名；次定性二乘下，立理釋名；後上二教下，結前生後。二中亦對第二教二義，由前定性二乘及一闡提皆不成佛，故名為分，亦名為始。今既盡理，所以名終，立實教名。雙對前二，非唯說空，復說中道妙有，故稱實理；既非分成，亦名稱實。
疏：四、頓教者，但一念不生，即名為佛。不依地位漸次而說，故立為頓。如思益云：得諸法正性者，不從一地至於一地。楞伽云：初則為八地，乃至無所有何次等。不同前漸次位修行，不同於後圓融具德，故立名頓。頓詮此理，故名頓教。天台所以不立者，以四教中皆有一絕言故。今乃開者，頓顯絕言，別為一類離念機故，即順禪宗。
鈔：疏四、頓教等者，文中有三：初正立，次釋名，後解妨。今初，言一念不生，即名為佛者，即心本是佛體；妄起，故為眾生。一念妄心不生，何為不得名佛？故達磨碑云：心有也，曠劫而滯凡夫；心無也，剎那而登正覺。下經云：法性本空寂無取亦無見性空即是佛不可得思量。
疏不依地位下，二、釋名：先正釋，後引二經。思益經文，文顯，易了；楞伽經語，略而未周。彼經第四先長行云：大慧！於第一義無次第相續說無所有妄想寂滅法。頌中有七偈，後二偈明不立地位，云：十地則為初初則為八地第九則為七七亦復為八第二為第三第四為第五第三為第六無所有何次。解曰：初之七句約義配同，最後一句據理都泯。十地則為初者，同證如矣。初則為八地者，初地不為煩惱所動，同不動矣。第九則為七者，第九同第七無生忍矣。七亦復為八者，純無相觀，與八同矣。第二為第三者，同信忍矣。第四為第五者，同順忍矣。第三為第六者，第三地中獲三慧光，第六地中得勝般若，同慧義矣。無所有何次者，頌上經文於第一義無次第相續等。今疏上句略舉約義同中一句之要，下句即據理都泯。義已略周，正意在於下句。而言等者，等餘經文。
疏不同前漸下，上約當法立名，此下對他受稱。不同二、三之漸教，不同第五之圓教，故立此名。則圓、頓義異，不同天台圓即是頓。
疏頓詮此理下，解妨難。此有二難：一者、刊定記難和尚云：上所引經，當知此並亡詮顯理，復何將此立為能詮？若此是教，更何是理？今為通此，故云頓詮此理，故名頓教。謂所詮是理。今頓說理，豈非能詮？夫能詮教，皆從所詮以立：若詮三乘，即是漸教；若詮事事無礙，即是圓教。豈以所詮是理不許能詮為教耶？何得難言更何是理？迷之甚矣！又復難言：若言以教離言，故與理不別者，終、圓二教豈不離言？若許離言，總應名頓，何有五教？若謂雖說離言，不礙言說者，終、圓二教亦應名頓，以皆離言、不礙言故。今疏不救者，以賢首不如此立，何用救耶？但用一句之言，諸難皆破。故知形雖入室，智未升堂，亦由曾不參禪，致使全迷頓旨。
疏天台所以不立下，通第二難。謂有問言：此之五教模搨天台：初即藏教，二即通教，三即別教，第五名同。天台既不立頓，何用此中別立？故今釋云：若全同天台，何以別立？有少異故，所以加之。天台四教，皆有絕言；四教分之，故不立頓。賢首意云：天台四教絕言，並令亡詮會旨。今欲頓詮言絕之理，別為一類之機，不有此門，逗機不足。即順禪宗者，達磨以心傳心，正是斯教。若不指一言，以直說即心是佛，心要何由可傳？故寄無言之言，直詮言絕之理，教亦明矣。故南、北宗禪不出頓教也。
疏：五、圓教者，明一位即一切位，一切位即一位。是故十信滿心即攝五位，成正覺等。依普賢法界帝網重重，主、伴具足，故名圓教。如此經等說。
鈔：疏五、圓教下，文中有二：先正立，後指經。既是當經，義理分齊一門廣說，故不釋耳。又亦大同諸師圓教故。
疏：若約所說法相者，
鈔：疏若約所說法相者下，第三、約所詮辨異。然賢首義分齊內第二卷廣明，今但略說。於中上一句標，
疏：初、小乘中但說七十五法，但說人空縱少說法空，亦不明顯，但依六識、三毒建立染、淨根本。故阿含云貪、恚、愚癡是世間根本等。未盡法源，故多諍論，部執不同。
鈔：下皆別釋。初、小乘中四：一、約法數多少，二、約二空差別，三、約所依根本，四、結成有餘。今初，言七十五法者，謂五類法中有多少故，謂：一、色法十一，俱舍頌云：色者唯五根五境及無表。二、心法一，即是意識。三、心所有法有四十六，謂徧大地法有十，俱舍頌云：受想思觸欲慧念與作意勝解三摩地徧於一切心；大善地法有十，頌云：信及不放逸輕安捨慚愧二根及不害勤唯徧善心；大煩惱有六：癡、逸、怠、不信、昏、掉，恆唯染；大不善有二，謂無慚及無愧；小煩惱法有十，頌云：忿覆慳嫉惱害恨諂誑憍如是類名為小煩惱地法；不定有八，謂：悔、眠、尋、伺、貪、瞋并慢、疑。上之六類有四十六。四者、不相應行法有十四種：一、得，二、非得，三、同分，四、無想異熟，五、無想定，六、滅盡定，七、命根，八、生，九、住，十、異，十一、滅，十二、名，十三、句，十四、文。故頌云：得非得同分無想二定命，及生、住、異、滅，并名、句、文身。五者、無為法有三：一、擇滅，二、非擇滅，三、虛空。總上五類之法，合七十五法，比於大乘，欠二十五。次下當明。
疏但說人空下，明二空差別，以其根劣，未堪聞說二空真理故。智度論三十一云小乘弟子鈍根故，為說眾生空，起信云法我見者，依二乘根鈍故，如來但為說人無我等。縱說二空，少未明顯。
疏但依六識、三毒下，明所依根本。然小乘計生死根本，雖有多義，略舉其三：一、計識心，如順正理論第八說：經部師計以現在色、心等為染淨因。意云：如大乘中第八為所熏故。二者、三毒為因，義如大乘能熏故。今引阿含，但證三毒耳。而云等者，謂以三毒為因緣故，起於三業；三業因緣故，起於三界。是故有一切法。中論。十二因緣品頌云：眾生癡所覆為後起三行以有此行故識受六道身等，即其義也。三者、合取上二義，同有能、所熏，方流轉故。若爾，焉異大乘？然似參經意而不同者，但六識，非第八為所熏。縱說賴耶，但有名字。能熏又非七識，故全不同。
疏未盡法源下，第四、結成不了，可知。
疏：二、始教中廣說法相，少說法性，所說法性即法相數；說有百法，決擇分明，故少諍論；
鈔：疏二、始教中下，疏文分三：初總，次別，後結。今初，分二：先對後彰劣，後對前顯勝。前中以相多性少，故言法相宗。言所說法性即法相數者，說真如法性，乃是百法之中六無為數。後說有百法下，對前顯勝。言百法者，謂：心法有八，心所有五十一，色有十一，不相應行有二十四，無為有六，故成百數。於前七十五中加二十五，謂：心法加七小乘唯一意識故，心所加五，不相應行加十，無為加三。並如彼說。
疏：說有八識，唯是生滅，依生滅識建立生死及涅槃因。
鈔：疏說有八識下，第二、別明。文有九節，即前會二宗中十對之內法相宗中十義，而皆如次對前。唯第一當第三、第二當第一及第二者，以第三唯心真妄為對六識、三毒為所依故。
今初第一云何對前？說有八識為所依故。說八過前教，唯是生滅明其劣後。依生滅識建立生死及涅槃因者，不同前教以三毒、六識為因，不同終教不生滅與生滅和合。故攝論第一云無始時來界一切法等依由此有諸趣及涅槃證得，界即因義，謂種子識等。下文廣說。
疏：法爾種子，有、無永別，是故五性決定不同。
鈔：疏法爾種子下，即第二對一性五性別中五性之義，含前第一對一乘三乘別中三乘之義，以乘、性相成故。但明五性，則有三乘，而三乘但是化法，非所詮中別義。故略不明，含在五性之中。言法爾者，此明本有，揀異新熏。故瑜伽云：種性略有二種：一、本性住，二、習所成。本性住者，謂諸菩薩六處殊勝，有如是相，從無始世展轉傳來，法爾所得等。習所成者，謂先慣習善根所得。顯揚論云：云何種性差別五種道理？一切界差別可得故。五中前四為有，後一為無，故云有、無永別。
疏：既所立識唯業、惑生，故所立真如常恆不變，不許隨緣。
鈔：疏既所立識唯業、惑生等者，第三、明真如隨緣凝然別中凝然義。上一句躡前生滅識起。言業惑者，以現行第八名異熟識，由過去煩惱及業熏習成種，招此識果，酬引業故。其前六識酬滿業者，從異熟起，名異熟生。不名異熟，有間斷故。故其八識皆業、惑生。故所立真如下，正明不變之義。若識從真如如來藏起，則有隨緣之義。識既從於業、惑辦生，明知真如不變。故唯識釋真如名云：真謂真實，表無虛妄；如謂如常，表無變易。若隨緣變，豈得稱如？
疏：依他起性似有不無，非即無性真空圓成，說經空義但約所執。
鈔：疏依他起性下，第四、三性空有即離別中不即之義。言三性者：一、徧計所執性，二、依他起性，三、圓成實性。故唯識論第八云：由彼彼徧計徧計種種物此徧計所執自性無所有依他起自性分別緣所生圓成實於彼常遠離前性。此中二頌，初一釋徧計，次二句辨依他，後二句明圓成。初中一偈有多師義，今從護法。初句能徧計，次句所徧計，後二句明所執。其能徧計，正義唯六、七二識；所計有多，故云彼彼。其所徧計，正唯依他，為親所緣；依展轉說，亦通圓成，為疏所緣故。此非凡境，故非親緣。其所執性，若安慧師，三界心及心所，由無始來虛妄熏習，雖各體一，而似二生，謂見、相分，即能、所取。如是二分，情有理無。此相說為徧計所執，其所依體實託緣生。此性非無，名依他起。若護法師，一切心及心所，由熏習力所變二分，從緣生故，亦依他起。徧計依斯，妄執定實有無、一異、俱不俱等。此二方名徧計所執。
二句依他起性者，眾緣所生心、心所體及相、見分、有漏、無漏，皆依他起，依他眾緣，而得起故。頌言分別緣所生者，應知且說染分依他，淨分依他亦圓成故。或諸染、淨心、心所法，皆名分別，能緣慮故。是則一切染、淨依他，皆是此中依他起攝。
二句圓成者，二空所顯圓滿成就諸法實性名圓成實。顯此徧、常，體非虛謬，揀自、共相、虛空、我等。釋曰：徧釋圓滿，常釋成就，體非虛謬釋實性義。此一體言貫通三處：徧揀自相，常揀共相，非虛謬言揀於空、我。若爾，淨分依他，體非常、徧。如何亦是圓成實耶？故次論云：無漏有為離倒究竟，勝用周徧，亦得此名。然今頌中說初非後。釋曰：此中離倒名實，究竟為成，勝用周徧以釋圓義。是則圓成有其二種：一、約理說，二、約果德。故論揀云今此頌中說初非後，以約三性通一切故。上來論文方釋圓成實言。次釋餘文云：此即於彼依他起上常遠離前徧計所執，二空所顯真如為性。說於彼言，顯圓成實與依他起不即不離；常遠離言，顯妄所執能、所取性理恆非有。前言為顯不空依他，性顯二空非圓成實，真如離有離無性故。上來所釋，一依唯識。今疏語意揀法性宗。法性宗中依他無性即是圓成，則依他無性，無性即空，空即圓成。今言似有不無，非即空也。語則但釋依他，影出圓成名耳。說經空義但約所執者，三性之中徧計所執，此一則空，二性不空，故云但約所執。
疏：既言三性、五性不同，故說一分眾生決不成佛，名生界不減。
鈔：疏既言三性下，第五、生佛不增不減別中不減之義。此但義別，而言全同。不同前、後一乘、三乘，但取三乘之義等，謂五性之中無種性人決不成佛，故有此眾生守眾生界，如何可減？
疏：真、俗二諦迢然不同。非斷非常，果生因滅。
鈔：疏真、俗二諦迢然不同下，即第六對、二諦空有即離別中離義。於中含有二義：一、但明二諦別，二、兼明中道別。言二諦別者，依唯識第九，有四種勝義：一、世間勝義，謂蘊、處、界等；二、道理勝義，謂苦等四諦；三、證得勝義，謂二空真如；四、勝義勝義，謂一真法界。依瑜伽論六十四，有四世俗：一、世間世俗，謂軍、林等；二、道理世俗，謂蘊、處、界等；三、證得世俗，謂預流等；四、安立世俗，即安立真如。以四世俗對前唯識四種勝義，則有四重二諦：一、世俗、世間二諦，謂軍、林為世俗，蘊等為勝義；二、事、理二諦，謂蘊等即為世俗，苦等為勝義；三、四諦、勝義二諦，苦等為世俗，安立真如為勝義；四、安立、非安立二諦，謂安立真如為世俗，非安立真如為勝義。
又真、俗各四，便成八諦。世俗四者：一名假名無實諦，二名隨事差別諦，三名方便安立諦，四名假名非安立諦。謂二空理依詮而說，但有假名，不得體故。勝義四者，一、體用顯現諦，二、因果差別諦，三、依門顯實諦，四、廢詮談旨諦。然上八諦，名則小異，義不殊前。又四重中初一世俗唯局世俗，後一勝義唯局勝義，中間六諦各通世俗、勝義二諦，如第一勝義望前為勝義，望第二為世俗故。既四重二諦，一一差別，故云迢然不同，不同法性二諦相即。
疏非斷非常，果生因滅者，於二諦門中曲開此義。此則於俗諦中明非斷、常，不同法性二諦互融，明非斷、常。言果生因滅者，因滅，故不常；果生，故不斷。故唯識第三解阿賴耶識恆轉如瀑流云恆言遮斷，轉表非常等。意云：若因不滅，遷至於果，則名為常；若果不續，因無所生，則墮斷滅。今常相續，故無斷、常。廣如唯識。
疏：同時四相，滅表後無。
鈔：疏同時四相，滅表後無者，即第七、四相一時前後別中前後義也。成唯識第二云：然有為法，因緣力故，本無今有，暫有還無。表異無為，假立四相。：本無今有，有位名生；生位暫停，即說為住；住別前後，復立異名；暫有還無，無時名滅。也前三有故，同在現在；後一是無，故在過去。來，餘三現在。如何無法與有為相？。表此後無，為相何失？。生表有法先非有，滅表有法後是無，異表此法非凝然，住表此法暫有用。義。故此四相於有為法雖俱名表，而表有異。此依剎那假立四相。。今疏但舉滅者，唯此一句異於法性，不許同時故。
疏：根本、後得，緣境斷惑，義說雙觀，決定別照。以有為智證無為理，義說不異，而實非一。
鈔：疏根本、後得下，第八、能、所斷證即離別中不即義也。因明斷證，復說緣境：根本緣真，後得緣俗。義說雙觀者，亦言了俗由於證真。二智雙觀真、俗，以其宗中二智不融，二境不即，故正雙觀時，而常別照。
言斷惑別者，根本智斷迷理隨眠，後得智不斷。護法云：不親證故，無力能斷迷理隨眠，而於安立、非安立相無倒證故，亦能永斷迷事隨眠。故瑜伽說：於修道位中有出世斷道、世出世斷道。相傳釋云：正體能斷迷理、迷事二種隨眠；後得但斷迷事隨眠。斷迷理時，即觀理境；斷迷事時，即觀事境。故不即也。既言根本有雙斷義，故說雙觀；後得既不斷於迷理，還成別照，不同法性一斷一切斷也。此中疏文影略而說。若約斷惑，應云義說雙斷，而實別斷。
言以有為智證無為理者，唯約根本斷惑而說。上明斷惑，此辨證理。前緣境斷惑，但就所觀以論不即。今此證理，就能、所證心、境相對，明不即義。能證之智則是有為，所證之理即是無為，故不即也。
疏：既出世智依生滅識種，故四智心品為相所遷，佛果報身有為無漏。
鈔：疏既出世智依生滅識下，第九、明佛身無為、有為別中有為義也。佛地論第三云大覺地中無邊功德略有二種：一者、有為，二者、無為。無為功德，淨法界攝。淨法界者，即是真如；無為功德，皆是真如體、相差別。有為功德，四智所攝。無漏位中智用強故，以智名顯一切種心、心所有法及彼品類。若就實義，一一智品具攝一切功德法門；若就粗相，妙觀察智攝四念住等，明知四智，皆有為也。唯識第十云：四所轉得，此復有二：一、所顯得，謂大涅槃；二、所生得，謂大菩提。此雖本來有能生種，而所知障礙，故不生。由聖道力斷彼障，故令從種起，名得菩提。起已相續，窮未來際。此即四智相應心品。乃至云：故此四品總攝佛地一切有為功德皆盡。以斯二論明皆有為。
今疏初兩句出有為所以，以從種生。生，則有為。況能生識，體是生滅，所生之智安非有為？既是修生有為，必有有為之相，謂生、住、異、滅。故云為相所遷。四智攝於三身，大圓鏡智成自受用，故說報身有為無漏。
疏：如是義類，廣有眾多，具如瑜伽、雜集等說。
鈔：疏如是義類下，結也。
疏：三、終教中少說法相，多說法性，所說法相亦會歸性。
鈔：疏三、終教中少說法相等者，疏亦有三：初總，次別，後結。今初對前始教，互有少多，可知。言所說法相亦會歸性者，如說五蘊：五蘊即空，空即法性。下文云三世五蘊法說名為世間彼滅非世間如是但假名，又云有諍說生死無諍說涅槃生死及涅槃二俱不可得等。又如說心，心即離念，法界一相。華藏世界海法界無差別等，其文非一。故此宗中非不有相，宗意顯性以為玄妙，令物達此，速證菩提，故光明覺云：如來所轉等。
疏：所立八識通如來藏，隨緣成立，不生滅與生滅和合而成，非一非異。
鈔：疏所立八識下，別明，文亦九段，如次對前，成十對義。亦第一當其第三，以對前次故。今初、即唯心真妄別中明具分唯識，真心成故。然法性宗十義即此經同教中義，至下廣引本文釋之。今且略引他經釋耳。通如來藏者，如來藏即不生滅，揀異前教唯生滅識。故楞伽第一云：譬如巨海浪斯由猛風起洪波鼓溟壑無有斷絕時藏識海常住境界風所動種種諸識浪騰躍而轉生。既言體即常住，明非唯生滅，常住即如來藏。言不生滅與生滅和合者，即起信論文。彼論具云：不生不滅與生滅和合，非一非異，名阿賴耶識。既二和合名為阿賴耶，則知賴耶非獨生滅。謂唯真不生，純妄不成，真、妄和合，方成藏識。廣如問明品辨。
疏：一切眾生平等一性，
鈔：疏一切眾生平等一性者，即第二、明一性五性別中一性義，兼一乘義，對前五性、三乘。廣如前說。
疏：但是真如隨緣成立，
鈔：疏但是真如隨緣成立者，第三、真如隨緣不變別中通隨緣義也。楞伽經云如來藏為無始惡習所熏，名為識藏，又云如來藏受苦、樂與因俱，若生若滅，皆明隨緣成一切法也。起信亦云：自性清淨心，因無明風動，成其染心等。
而疏云但是者，躡上而起，謂上眾生但是真如隨緣成也。由此成立，不失一性；對上始教，但說凝然。故云隨緣，非謂此宗無不變義，由不變故，始能隨緣；由隨緣故，方能不變。何者？謂若變自體，將何隨緣？如失濕性，將何隨風而成波浪？即由此義，經中說言真如隨緣。若不能隨緣，體則不徧緣中；緣中既無，何成不變？是以二義反覆相成。故勝鬘經云：不染而染，難可了知；染而不染，難可了知。此經二對：上對即不變隨緣，下對即隨緣不失自性也。
疏：依他無性，即是圓成。
鈔：疏依他無性，即是圓成者，第四、明三性空有即離別中相即之義也。謂依他是因緣所生之法。緣生無性，無性故空，空即圓成，更無二體。此中無性即無徧計妄執之性。法相宗中無於徧計，無即是空，故但空徧計；法性宗中則依他性上無徧計性，故依他即空，空即無性之理，無性之理即是實性。故密嚴經云：名為徧計性相是依他起名相二俱遣是為第一義。中論云：因緣所生法我說即是空亦為是假名亦是中道義。一因緣上，三義具足，無前無後，故即有即空不相捨離。若釋三性之名，大意不殊前教。但融、不融，故分性、相之二宗耳。
疏：一理齊平，故說生界、佛界不增不減。
鈔：疏一理齊平，故說生界、佛界不增不減者，第五、生、佛不增不減別。此但義異，名乃不殊。謂法性既同，設令一切眾生一時成佛，生界不減，佛界不增。以生、佛界既是法性，不可以法性增法性。喻如東方虛空是眾生，西方虛空是佛，不可以東方虛空添西方虛空，令東減西增。不增不減經、大般若等經，皆約一性平等而說。
疏：第一義空該通真、妄，真非俗外，即俗而真故。雖空，不斷；雖有，不常。
鈔：疏第一義空下，第六、明二諦空、有即離別中相即義也。雖有，不即不離，對前成即。故仁王。二諦品云：波斯匿王言：第一義諦中有世諦不？若言無者，智不應二；若言有者，智不應一。一、二之義，其事云何？佛言：汝今無聽，我今無說。無聽無說，即為一義、二義。七佛偈云：無相第一義無自無他作因緣本自有無自無他作法性本無性第一義空如諸有本有法三假集假有有無本自二譬如牛二角照解見無二二諦常不即於解常自一於諦常自二通達此無二真入第一義。涅槃十三云：文殊師利白佛言：世尊！所說世諦、第一義諦，其義云何？世尊！第一義中有世諦不？世諦之中有第一義不？如其有者，即是一諦；如其無者，將非如來虛妄說耶？善男子！世諦者，即第一義諦。世尊！若爾，則無二諦。佛言：有善方便，隨順眾生，說有二諦。善男子！若隨言說，則有二種：一者、世法，二者、出世法。善男子！如出世人之所知者名第一義諦，世人知者名為世諦。善男子！五陰和合，稱言某甲。凡夫眾生，隨其所稱，是名世諦。解陰，無有某甲名字；離陰，亦無某甲名字。出世之人如其性、相而能知之，名第一義諦。以上二經對前二論，二宗有殊。前教則八諦區分：初一唯世俗；後一唯勝義；中間六諦上下相望，各通二義，而皆約事，令第八諦獨居事外。今此二經，仁王則雖有二諦，智照無二；涅槃則本唯一諦，解惑分二。斯則二而不二，不二而二。一、二自在，為真二諦。故昔人云二諦並非雙恆乖未曾各，即其義也。生公云：是非相待，故有真、俗名生。一諦為真，二言成權矣。即涅槃經意也。梁論亦云：智障甚盲瞑，謂真俗別執。然法相務欲分析，法性務在融通。各據一門，勿生偏滯。
然疏云第一義空該通真、妄者，真、妄俱空，非獨真空妄有，妄空真有也。而言第一義空者，非無物為空，乃即妙有之空也。真非俗外者，明不異也，影取俗非真外；即俗而真者，明相即也，影取即真而俗。而不云俗非真外、即真而俗者，一則影取，如上所明；二則以妄必是真。亦有真非妄故，如波即濕，有濕非波，即靜水故，佛已證故。但言隨順觀察世諦，即入第一義諦；無有隨順觀察第一義，卻入世俗故。故上涅槃中文殊雙徵，如來但云世諦即第一義。
疏雖空，不斷等者，由上二諦既融，令不斷不常中道妙旨不唯約事。此即中論及智論文。且約空為真諦、有為俗諦者，空是即有之空，故雖空，不斷。斯乃即俗之真也。不同始教，如龜毛、兔角，方說名空。雖有，不常者，有是即空之有，故此有非常。斯乃即真之俗也。若執有定是有，便墮常見，故中論云：定有則著常定無則著斷是故有智者不應著有無。非斷非常，即是中道。若滅，故不常；續，故不斷。但俗中一義耳。上則不壞有、無，而離有、無。有之與無非一非異，故成中道。若其一者，有、無之義俱壞；若其異者，便墮斷、常。何者？若法定有有相，則終無無相。如說三世有者，未來中有，遷至現在，轉入過去，不捨本相，是則為常。又定有者應不從緣，不從緣者墮無因常。若法定無，先有今無，是則為斷。若不融二諦明空、有者，決不能袪斷、常之見。
疏：四相同時，體性即滅。
鈔：疏四相同時，體性即滅者，第七、四相一時前後別中一時義也。以性滅為滅，故得同時。故楞伽云：初生則有滅不為愚者說一切法不生我說剎那義。淨名云：汝今即時亦生，亦老，亦滅故。又云：過去已滅，未來未至，現在無住。三世皆空，故體性即滅，乃會相歸性也。故起信論云：若得無念者，則知心相生、住、異、滅。以無念等故，而實無有始覺之異。以四相俱時而有，皆無自立，本來平等，同一覺故。前教假立四相，故不同時。此教以所相法體隨法性而融通，故能相之相亦生滅，而無礙。
疏：緣境斷惑，不二而二，有能、所斷；二而不二，說為內證。照惑無本，即是智體；照體無自，即是證如。非智外如為智所證，非如外智能證於如。
鈔：疏緣境斷惑下，第八、能、所斷證即離別中相即之義。故十地經云非初非中後，論釋義云：是斷結相。此智盡漏，為初智斷，為中為後。非初智斷，亦非中、後。偈言非初非中後故，云何斷耶？如燈燄，非唯初、中、後，前、中、後取故。謂唯取一時，則不能斷；三時總取，方說能斷。假三時斷，則無定性。何者？初若能斷，不假中、後；後若能斷，不假初、中。既假三時，故知無性。一一推徵，三皆不斷，是故經言非初非中後。由三時無斷，方能斷結。是故論云前、中、後取故。論主總取三時，方顯三時無斷。經、論言反，意乃相成。經則約性，論則約相。性、相無礙，方能斷結。大意如此。
而疏有二節：初總明無斷之斷，後別明內證之相。今初文亦影略。若約緣境，應云不二而二，有能、所照，二而不二，即智證如。今且約斷惑。不二而二，有能、所斷者，以能斷是智，所斷是惑。惑體、智體無二體故，故名不二。故涅槃云：明與無明，其性無二，愚者謂二，智者了達，知其無二。無二之性，即是實性，不壞相故。有能、所斷，即名為二。二而不二，說為內證者，以能合所故，惑即如故。
疏照惑無本下，別明內證之相。謂智有二能：一、能斷惑，二、能證理。上說斷惑，今明證理。言照惑無本，即是智體者，尋此妄惑都無根本，非內非外，亦非中間；三世推求，都不可得；從無住本顛倒妄生。既以無住而為其本，則無本矣。無住之本即實相異名，故此惑本便是智體。智體、惑體無二體也。言照體無自，即是證如者，即此智體本唯無念，不能自立。因惑說智，智不自名。智無自性，即是如體；無心存智，是曰證如。若以智會如，非證如矣。
疏非智外如為智所證下，反成上義。智即是如，如即是智。法界寂然曰如，寂而常照曰智。豈離寂外別有智耶？上二句舉智收如，智外更無如矣。下二句舉如收智，如外豈有智耶？若智外有如，智則收法不盡；若如外有智，如則不徧智中。舉一全收，不容相並。此即迴向經文。更有文云：無有少法與法同住，則顯法性無容並真。二既不存，一亦奚立？如斯斷證，唯實教宗，不同前宗決有斷證。
疏：世、出世智依如來藏，始、本不二，則有為、無為非一非異。故佛化身即常即法，不墮諸數，況於報體？即體之智非相所遷。
鈔：疏世、出世智依如來藏下，第九、佛身無為、有為別中無為義也。文中先出所以。若法相宗從生滅識生，則是有為。今依如來藏，所依常故，能依亦常。始謂始覺，本謂本覺。本覺理有，眾許是常；始覺修生，義同無常。今以始覺同於本覺，無復始、本之異，豈無常耶？若是無常，何得而言無有始、本之異？以一常、一無常故。今言不異，明即是常。
疏則有為、無為非一非異者，以約修生，義同有為；全同藏性，故即無為。本覺義同無為，始覺即是有為。今說始、本，明其不一；始、本無二，明其非異。故佛化身已下，正顯無為。化身最劣，尚是常住；報身更勝，安得無常？化身即常。此義乃是涅槃經文。故彼經云：吾今此身即是常身、法身。恐人謂言但是不斷之常，非凝然常。凝然常者，即是法身。今云即是常身、法身，明知化身即是法身，凝然常也。不墮諸數，即淨名經。弟子品云：佛身無為，不墮諸數，以訶阿難謂佛化身有小疾故。上舉二經明化身常，下況報體安得不常。
言即體之智者，若體外有智，體常智無常。即體之智，體既四相不遷，智亦無能遷矣。智若可遷，體亦可遷，以相即故。故涅槃第二云：若有善男子欲護正法，勿說如來同於諸行，不同諸行。唯當自責：我今愚癡，未有慧眼！如來正法不可思議，是故不應宣說如來定是有為，定是無為。若正見者，應說如來定是無為。何以故？能令眾生生善法故，生憐愍故。如彼貧女在於恆河，為愛念子，而捨身命。善男子！護法菩薩亦應如是，寧捨身命，不說如來同於有為。當言如來同於無為，以說如來同無為，故得阿耨多羅三藐三菩提，如彼女人得生梵天。何以故？以護法故。云何護法？所謂說言如來同於無為。善男子！如是之人雖不求解脫，解脫自至，如彼貧女不求梵天，梵天自至。乃至云：文殊師利！外道邪見可說如來同於有為，持戒比丘不應如是於如來所生有為想。若言如來是有為者，即是妄語。當知是人死入地獄，如人自處於己舍宅。文殊師利！如來真實是無為法，不應復言是有為也。如是等文，諸經皆有。涅槃中意：初則為與無為二俱雙遣；後於此二中寧說無為，不應宣說是有為也。今明三身既得相即，為與無為本融。如是解於如來，是為真實觀佛。餘義，至下當明。
疏：如是義類，亦有眾多。次第對上，如楞伽等經、起信等論。若會上二宗，廣如別說。
鈔：疏如是義類下，結廣從略，兼示法源，令知有據。
疏：四、頓教中總不說法相，唯辨真性，亦無八識差別之相。一切所有唯是妄想，一切法界唯是絕言。五法、三自性俱空，八識、二無我雙遣。訶教勸離，毀相泯心。生心即妄，不生即佛。亦無佛，無不佛，無生，無不生。如淨名默住顯不二等，是其意也。
鈔：疏四、頓教中總不說法相，唯辨真性等者，意云：但諸經中一向辨真性處即屬頓教。
疏亦無八識差別之相等者，八識、心王尚無差別，況心所變，豈當有耶？心生，則種種法生；心滅，則種種法滅。故起信論云：一切諸法唯依妄念而有差別，若離妄念，則無一切境界之相。是故一切法從本已來離言說相，離名字相，離心緣相，畢竟平等無有變異，不可破壞，唯是一心，故名真如，以一切言說假名無實，但隨妄念，不可得故。故疏云一切所有唯是妄想。
疏一切法界唯是絕言者，又拂前真性，辨離言真如。故起信論次文即云：言真如者，亦無有相。謂言說之極，因言遣言，此真如體無有可遣，以一切法悉皆真故；亦無可立，以一切法皆同如故。當知一切法不可說、不可念故，名為真如。故疏云皆是絕言也。言一切法界者，界者性義，以一切法性皆離言故。亦通四種法界，皆不可說故；名無得物之功，物無當名之實故；理本無言故；事、理交徹，不可作事、理說故；事事相即，不可作一、多等說故；說名名不盡，不可以一名名故；理圓言偏，言不及故；無有一法，非實相故。
疏五法至雙遣者，即如楞伽，雖明五法名、相、妄想、正智、如如，五皆空寂。何者？謂：迷真如以成名、相，妄想是生；悟名、相之本如，妄便稱智，則無名、相、妄想，唯如如智矣。智因如立，智體亦空；如假智明，本來常寂。故並空矣。況八識約事，皆緣生性空。因有我法，說二無我。我尚叵得，無我寧存？故中論云：諸佛或說我或說於無我諸法實相中無我無非我。故雙遣也。
言訶教者，謂以心傳心，不在文字故。勸離者，乃有二義：一、令離教，成上訶教；二、令離法。法雖無量，不出色、心。離心，心如；離色，色如。故令皆離，則契心體離妄念矣。毀相約境，凡所有相，皆是虛妄故。泯心約智，了境相空，假稱為智。相既不有，智豈有真？心、境兩亡，則皆泯絕。心無心相，即是真心。故說生心即妄，不生即佛。
言生心者，非但生於餘心。縱生菩提、涅槃，觀心見性，亦曰生心，並為妄想。念、想都寂，方曰不生。寂照現前，豈不名佛？故達磨碑云：心有也，曠劫而滯凡夫；心無也，剎那而登正覺。言心無者，非了心空，不生於了耳。故下經云：一切法無生一切法無滅若能如是解諸佛常現前。言如是解者，如不生解，而無解相，非謂空解於不生耳。
疏亦無佛，無不佛，無生，無不生者，重拂前迹，為迷眾生言即心即佛。既無眾生，何曾有佛？故經云：平等真法界無佛無眾生執佛言無佛非謂是無佛。故云無不佛矣。則遣之又遣之。若少有所得，皆是妄想。故佛藏經第一云：舍利弗！乃至於法少有所得者，則與佛諍。與佛諍者，皆入邪道，非我弟子。又只名無佛以為真佛，故言無不佛矣。故下經云：性空即是佛不可得思量。若有生心，生心是妄，故說不生。佛尚不有，何有無生？作無生解，還被無生之所纏縛，故云無不生矣。
又一切法不生，則般若生，故云無不生矣。則生與不生反覆相遣，亦反覆相成。唯亡言者可與道合，虛懷者可與理通，冥心者可與真一，遣智者可與聖同。故引淨名默住以顯不二也。然淨名第二入不二法門品前有三十二菩薩各說不二法門。後問文殊師利云：何等是入不二法門？文殊師利曰：如我意者，於一切法無言，無說，無示，無識，離諸問答，是為入不二法門。於是文殊師利問維摩詰言：我等各自說已，仁者當說何等是入不二法門！時維摩詰默然無言。文殊師利歎曰：善哉，善哉！乃至無有文字、語言，是真入不二法門！然此經意前後相成，共顯深旨。若辨優劣，或三重、四重。言三重者，一、諸菩薩以無二遣二，則是以言顯法，似有不二可說，便是對二明不二，非絕待也。二、文殊以言遣言，明無不二可說，令亡言會旨。三、維摩詰以無言顯理，謂本自無言，不須更遣。故為三也。而言四者，文殊師利以言印彼，又明言即無言，非要離耳。若欲合者，然後三段反覆相成，但為一義。初文殊以言顯無言，次淨名以無言印無言，後文殊以言印無言。三段二人共顯言絕之理。故前三十二菩薩以無二遣二，後二大士以無言遣言，則但有二節。若更合者，若無諸菩薩以言遣二，空、有絕言，何由顯理？是則前諸菩薩假言顯理，後二大士以無言顯理。言與無言雙亡，皆真不二矣。故雖三節，一致無違。今取最後，故云如淨名默住也。
疏：五、圓教中所說唯是無盡法界，性海圓融，緣起無礙，相即相入。如因陀羅網，重重無際，微細相容，主、伴無盡，十十法門各攝法界。義分齊中當具宣說。
鈔：疏五、圓教等者，義廣理深，非略可盡，故彰其宏奧，別立一門。然在立教之終，故須略舉。言十十法門者，一一法門，一一法中多明十故十身、十忍、十眼、十通、十種玄門。出十所以，表義無盡，彰異餘宗。故文文之中多皆十句，一一十句六相圓融，方顯教圓。廣如下辨。
疏：二、依教開宗，宗乃有十，如經宗中辨。
鈔：如經宗中辨者，即是第六宗趣門也。
疏：第四、總相會通，曲分為二：先通會諸教，後會化儀前後。
鈔：第四、總相會通中，文多易了，隨難則釋。
疏：今初，諸德立教，各自所據。今雖立五，亦會取諸說。略有五重：
疏：一、或總為一。謂唯是如來一大善巧攝生方便一音所演，則前之二師立一音者，不失道理。
疏：二、或開為二。此更有三：一、對小顯大，初是半字，後四皆滿，則無違二藏等言。二、對權顯實，則前二是三乘，後三為一乘，則不違法華四乘。三者、三、四二教雖則泯二異前，而對三顯一，曲巧順機；後一直顯本法，一向不共，如智論說。此同印公平道、屈曲。
鈔：疏三者、三、四二教下，雖則泯二異前者，三即終教，四即頓教。此之二教俱明一乘，故云泯二，則異前始教存三乘也。而言雖者，雖明一乘，由是對三顯故，同前二教，亦入屈曲之數，則前四教，皆屈曲收，後之一教方是平道，故順印公。
疏：三、或分為三：初一小乘，次一三乘，後三一乘。或唯後一是不共一乘。智論指此以為不共，大品等經共二乘說故。此三亦順四乘。又梁論第八云：如來成立正法有三種：一、立小乘，二、立三乘，三、立一乘。第三最勝，故名善成立。此亦同妙智經。真諦三藏部異執記第二卷中亦同此說。
鈔：疏此三亦順四乘者，初一小乘，次一三乘，此二皆是三乘教攝。以初小乘即三乘中之小乘故，後三是一乘，故為四乘也。又梁論下，證成三、一之義。前會三乘、一乘文中已引。及妙智經、部異執記，並如前引。
疏：四、或分為四。此亦二門：一、中間三教存三泯二別故，開之為四：一、別教小乘，如四阿含等；二、同教三乘，如深密等；三、同教一乘，如法華等；四、別教一乘，如華嚴經。二、約歷位無位，開漸及頓，故分為四。總合二、三以為漸教，餘皆如名。
鈔：疏一、中間三教存三泯二別者，始、終、頓三名為中間，以初有小乘，後有圓教，故名中間。而始教存三，故別為一教。終、頓二教泯二是同，故合為一教。下列四中云三、同教一乘，即合終、頓二教也。
疏二、約歷位無位等者，始、終二教，皆悉歷位，頓教不歷，故合始、終以為漸教。餘皆如名者：一、小乘教，二、漸教，三、頓教，四、圓教。則漸是新加，餘三如本名也。
疏：五、或分為五。如前所立，以漸中有始、終故。然取多分，略指數經，實非局判，以一經中容多教故。
鈔：疏然取多分下，遮外難也。恐有難云：既破昔人，不許指於一經以為一教，如何前立教中亦云如法華等？故今通云：從多分說。所以略指，實不局判一經以為一教。故下出所以，云以一經中容多教故。上來開、合徧收，理無不盡，依此亦可總判教言。若唯為一，難見淺深，非判教也。若欲判者，當漸開之，且分為二：一、方便教，二、真實教。故法華云：開方便門，示真實相。亦即半滿。又方便即隨他意語，真實即隨自意語。又方便是三乘，真實是一乘。然諸經中對小顯大，即以二乘為方便，大乘為真實。若對權顯實，則以三乘為方便，一乘為真實。則於方便之中更分為二：一、小乘，二、大乘。就真實中亦分為二：一、行布，二、圓融。行布，即始、終之教；圓融，即是圓教。又小乘居然易別，大乘之中有多差別：一、直顯一乘，如華嚴；二、開權顯實，如法華；三、會權歸實，如涅槃；四、斥權讚實，如淨名、思益；五、權、實雙明，如諸般若；六、帶權說實，亦如般若；七、帶實明權，亦如般若。勝鬘小似法華，央掘小似涅槃。於上七中有似其類之經，各以類攝。
若就大乘分宗，亦可有四：一、法相差別宗，多說相故；二、相想俱絕宗，多約性故；三、性相無礙宗，事、理相即故；四、圓融具德宗，以理融事故。故如來聖教意趣無邊，不可局執，今且依於古勢，如疏明耳。
疏：第二、化儀前後者，今辨如來一代時教，略啟十門：一、本末差別門，二、依本起末門，三、攝末歸本門，四、本末無礙門，五、隨機不定門，六、顯密同時門，七、一時頓演門，八、寂寞無言門，九、該通三際門，十、重重無盡門。
疏：初中本、末同時，始、終一類，各無異說。然有三位：一、若小乘中，則初度陳如，後度須跋，中間亦唯說小益小，如四阿含經及五部律。二、若約三乘，則始、終說三，通益三機，如密迹經等。三、若約一乘，則始、終唯為圓機說於圓極，如華嚴等。其中不通小乘，復攝九世，該於前、後，更無異說。然此三類，依於此世根性定者，常聞如上一類之法。故佛所演各通始、終，更無前、後。
鈔：疏本、末同時，始、終一類者，本是一乘，末即小乘、三乘，然非前、後。從初得道，迄至涅槃，此三類教同時並行，故云本、末同時。言始、終一類者，若小，始、終俱小；若三，則始、終俱三；若一，則始、終俱一。故云始、終一類，各無異說。然有三位下，別出其相。
疏然此三類，依於此世下，揀濫。恐有執言：小乘始、終定者，豈非定性聲聞？故揀之云：謂非一人多世同聞一類，以容轉根器，故非定性；亦非通取不定性人，要約一世一類定者。
疏：二、依本起末門。此有五類，謂：初、為菩薩說大，二、為緣覺，三、為聲聞，四、為善根眾生，五、為邪定。如出現品日照高山及三千初成喻中廣辨其相，皆明先大後小。約法，名從本起末，以於一佛乘分別說三故，十八本二皆大乘出故。約機，各是一類之機，非約一機前、後、大、小。
鈔：疏如出現品日照下，文甚分明，此應廣引。
疏約機，各是一類之機者，揀濫也。非是一人先大後小故。若一人身，則明先小後大，乃攝末歸本門中有之。故攝末歸本門有二類人：一者、一人備歷小、大，如四大聲聞等；二者、先稟小人，未必後時稟大，以小性定故，而聞後時說大，故異前始、終俱小；後稟大人，未必要從小來，以有頓悟機故，而知先來說小，故非始、終俱大。
疏：三、攝末歸本門者，依無量義，初時說小，次說中乘，後時說大。故法華亦云初轉四諦。深密、妙智雖復二時，三、一不同，皆先小後大。
鈔：疏法華亦云初轉四諦者，即第二經諸天說偈云：昔於波羅奈轉四諦法輪分別說諸法五眾之生滅今復轉最妙無上大法輪是法甚深奧少有能信者等。
疏：四、本末無礙門者，謂：初舉照山王之極說，明非本，無以垂末；後顯歸大海之異流，明非末，無以歸本。故本、末交映，與奪相資，方為攝生之善巧矣。是故通論總有五位：一、根本一乘如華嚴經，二、密意小乘，三、密意大乘，四、顯了三乘上三如深密，五、破異一乘法華。上之四門，圓通無礙，是則前後即無前後，無前後之前後耳。
鈔：疏上之四門者，通結上也。所以此中結者，前之四門，義已略周；藏和尚立，但有前四。今疏順彼，且將略畢，故此結之。下之六門，復旁收異義以顯玄奧。
疏：五、隨機不定門者，此上四門，初門明三類機，始、末常定；次門明五類機，異時常定；第三門明一類機，自淺之深；第四門明二類機：初機聞頓，後機從淺至深。更有一類不定之機，或從小乘次入三乘，後入一乘亦有從小直入一乘，或多類機，隨聞一句，異解不同。
鈔：疏更有一類機下，上來牒列前之四門，生起第五，明第五門非前四攝也。
疏：六、顯密同時者，若異聞互知，是顯不定；若互不相知，即是祕密。密顯同時，亦無前後。
鈔：疏六、顯密同時者，是天台八教中祕密、不定之二教也。
疏：七、上來諸門，一時頓演。
鈔：疏七、一時頓演者，如來於一語言中演說無邊契經海。無論小大、三一、顯密，一剎那中，皆具演耳。
疏：八、從初得道，乃至涅槃，不說一句。
鈔：疏八、從初得道等者，即寂寞無言門，謂涅槃、楞伽等經，皆有此說。涅槃二十六云：若知如來常不說法，是人名為具足多聞。大般若四百二十五云：我從成道已來，不說一字，汝亦不聞。五百六十七云：眾生各各謂佛獨為說法，而佛本來無說，無示。淨名第一云：其說法者無說，無示，其聽法者無聞，無得。佛藏經第一念佛品云：佛告舍利弗：不能通達一切法者，皆為言說所覆。是故如來知諸語言皆為是邪，乃至少有語言，不得真實。上所引經，但明不說，未出不說所以。若楞伽經兼出所以，故第三云：大慧復白佛言：如世尊所說：我從某夜得最正覺，乃至某夜入般涅槃，於其中間不說一字，亦不已說、當說。當知不說是為佛說。大慧白佛言：世尊。如來。應。正等覺何因緣故，說言不說是為佛說？佛告大慧：我因二法，故作是說。云何二法？謂緣自得法及本住法，是名二法。因此二法故，我作如是說。云何緣自得法？若彼如來所得，我亦得之，無增無減。緣自得法究竟境界離言說、妄想，離文字、二趣。云何本住法？謂古先聖道，如金、銀等性，法界常住。若如來出世，若不出世，法界常住，如趣彼城道。譬如士夫行曠野中，見向古城平坦正道，即隨入城，受如意樂。彼有偈云：我某夜得道至某夜涅槃於此二中間我都無所說緣自本住故我作如是說彼佛及與我悉無有差別。
有云：佛無色聲，總有五義：一、遮過顯德，二、真、俗二諦，三、傳古非作，四、悲、願所成，五、本質、影像。初者為遮過患，故云不說。約顯實德，故說非無。。如十卷楞伽第八云：如來不說墮文字法。若人言如來說墮文字法者，此即妄語。佛性論第二云：如來無有色聲粗相功德可得。兜率偈云：色身非是佛音聲亦復然亦不離色聲見佛神通力。此上皆顯有過失之色聲，則佛非有；無過失之色聲，則佛非無。
二、真、俗二諦者，真諦離相，故明無說；俗諦隨機，故非無說。仁王。觀空品云：若有修習說聽，即無說聽，如虛空故，法同法性，一切皆如也。
三、傳古非作者，謂佛所說但是傳述古佛之教，非自製作。般若論云：須菩提言：如來無所說。此義云何？無有一法唯獨如來說，餘佛不說故。
四、悲願所成者，謂佛所有無盡三業應眾生者，皆是曠劫悲願為因，順眾生感，非自所有，故說佛果無有色聲。然即以此為他為自，故亦有說。下經文云：如來不出世亦無有涅槃以本大願力顯現自在法。亦此意也。五、本質、影像者，謂佛三業平等普應，無彼差別影像、色聲，故說非有。然即與彼差別聞、見為增上緣，因質有影，故說非無。下經云：諸佛無有法佛於何有說但隨其自心謂說如是法。
由上五義會諸聖教，說、默無礙，皆悉有理。然上五義，刊定記有，而引文雜亂。今上所引，頗為改易。所以疏不引者，以不出楞伽二因故。謂初一即緣自得法，自所得法即是證道。證法在己，離過顯德。次三即緣本住法，本住即古先聖道：二即所證，三、四即教道。傳古非作，即古先聖道。悲、願所成，即兼因、果耳。其本質、影像，但通相說。本質無者，順自所證故；影像有者，順古聖人，即體妙用故。故云宗通自修行，說通示未悟。不出此二，故略不明。但引不說之文，即知有不說之義耳。小有異相，故今敘之。上雖說、默之由，皆兼有說之意。故思益第三云：如佛所說，汝等集會，當行二事：若聖說法，若聖默然。何謂說法？何謂默然？答言：若說法不違佛、不違法、不違僧，是名說法。若知法即是佛，離相即是法，無為即是僧，是名聖默然。又善男子！因四念處而有所說，名聖說法；於一切法無所憶念，名聖默然。斯皆正說之時心契法理，即不說耳。明非緘口名不說也。餘可知。
疏：九、此上諸門盡通三際。
疏：十、上之九門隨處隨時重重無盡，皆無前後。
疏：後之二門正是華嚴境界，融取前八，亦不離華嚴之用。
鈔：上來藏教所攝竟。
疏：第三、義理分齊。已知此經總屬圓教，未知圓義分齊云何。
鈔：第三、義理分齊中疏文分二：先總明大意；後今顯別教下，開章別釋。前中分三：初、結前生後，二、總顯深廣，三、結屬所攝。今初，兩句：前句結前，謂前教攝中不別明攝者，以五教中第五圓教指於此經，義當已攝；況諸師立教，皆以華嚴為圓。故知圓攝。後未知下一句，生後。
疏：然此教海宏深，包含無外，色、空交映，德、用重重。語其橫收，全收五教乃至人、天，總無不包，方顯深廣。其猶百川不攝大海，大海必攝百川。雖攝百川，同一鹹味，故隨一滴，迥異百川。前之四教不攝於圓，圓必攝四。雖攝於四，圓以貫之，故十善、五戒亦圓教攝。尚非三、四，況初、二耶！斯則有其所通，無其所局。
鈔：疏然此教海下，第二、總明深廣，有法、喻、合。今初至方顯深廣，法說也。初二句總標。宏，大也，即是廣義。色、空交映，德、用重重，釋深義也。然上二句言含法、喻。如海旁無邊涯，連天一色，空徹海底，海映空天。即下四門之二，總攝歸真，並皆空淨。理事無礙，即色、空交映，色不礙空，空不礙色也。德、用重重即唯明深義。具十玄門，重重無盡，即事事無礙，如海十德互相周徧。
疏語其橫收下，釋上廣也。如下二地中說人、天十善等，即其文也。總無下，雙結深、廣。疏其猶下，喻明，可知。
疏前之四教下，法合，以四教合於百川，圓教合於大海。於中，先正合，後解妨。今初，言尚非三、四，況初、二耶者，合前故隨一滴，迥異百川，即舉勝顯劣。三即終教，四即頓教，初、二即小乘及與始教。雖有戒、善，是圓教戒、善，尚不同終、頓之勝，以彼不能事事無礙故，況初、二之劣，以彼尚不得二空及事、理無礙等故。其猶大海尚異江河，況於溝洫！
疏斯則有其所通，無其所局者，二、釋妨也。謂有難言：先則總收，後則總揀，二義天隔，何以會通？故為此釋。總收者，約其所通，如圓教中有小乘戒、善之法、四諦、因緣，有始教中十地、十如、八識、四智，有終教中事、理無礙，有頓教中言、思斯絕等，如海有百川之水，水義同也。後總揀者，約無其所局，如小乘唯人空、自利，始教五性、三乘，終教不說德、用該收，頓教一向事、理雙絕等，如彼百川不同鹹味，不具十德，海則具之。
疏：故此圓教，語廣，名無量乘；語深，唯顯一乘。一乘有二：一、同教一乘，同頓同實故；二、別教一乘，唯圓融具德故。以別該同，皆圓教攝。
鈔：疏故此圓教下，結屬所攝。於中三：初總顯深、廣；次一乘有二下，別釋深義；後通妨。二中言同教者，謂終、頓二教，雖說一性一相，無二無三，不辨圓融具德，事事無礙，故非別教。而別教中有一性一相，事、理無礙，言、思斯絕，同彼二教。
疏以別該同下，三、通妨難。謂有難言：既同頓同實，何異頓、實？故此通云：即此同中必有別義。如事、理無礙必有事事無礙耳。猶彼江水，入海亦鹹。
疏：今顯別教一乘，略顯四門：一、明所依體事，二、攝歸真實，三、彰其無礙，四、周徧含容。各有十門，以顯無盡。
鈔：疏今顯別教下，第二、開章別釋中二：先標章；
疏：初中十者：一、教義，二、理事，三、境智，四、行位，五、因果，六、依正，七、體用，八、人法，九、逆順，十、應感。教即能詮，即前五教乃至光、香等；義即所詮，即五教等一切義理。理即生、空所顯，二空所顯無性、真如等理；事即色、心、身、方等事。餘可思準。
鈔：後初中下，依章別釋。釋初章中三：初具列，次略釋，後結廣從略。
疏教即能詮下，二、略釋也。但釋教義、理事二對。言乃至光、香等者，謂諸法顯義，但能詮理，並為教體。如下教體中明有以光明而為佛事等是也。義即所詮，即五教等一切義理者，如前立教中約所詮差別。七十五法、八識等義、十對法等，皆是義也。
疏理即生、空等者，具五教理：生、空所顯是小乘教理；二空所顯是始教理；無性、真如是終教理；而言等者，等餘二教之理，謂頓教理亦即無性、真如，體絕安立，如、性雙遣，亦不離如；圓教之理總融諸法，無有障礙耳。疏事即色、心等者，等取其餘事類，如身廣有多義，謂六道、四聖等。若事門中，無不此攝。
疏餘可思準者，即餘八門。謂三、境智者，即五教所觀之境，能觀之智。總收不出二諦、二智。別即初小乘四諦、涅槃為境，無漏淨慧為智及他心等十智；始教亦通四諦、二諦等為境，加行、根本、後得等智；終教則是三諦等境，權、實無礙等智；頓教則無境為境，絕智為智；圓教則無盡之境，無盡之智。四、行位者，五教修行不同，得位差別，位通因、果。五、因果自互不通，如七方便等為因，須陀洹等為果；等覺已下皆因，妙覺為果等。六、依即國土，正即佛身等。七、體則法、報等，用則應、化等。八、人則覺者等，法則菩提等。九、逆則婆須、無厭等，順則觀音、正趣等。十、應即赴感，佛及菩薩等；感即當機，菩薩、眾生等。各隨五教以辨差別。諸教具有，故云可思。
又此十對，初一為總，後後漸略。若辨次第者，如來說能詮之教，詮所詮之理，則無法不盡。法有教理、行果，行果並在所詮理中故。二、就所詮理，雖復眾多，不出事之與理，即性及相，無法不攝。三、理該下八，且置而勿論；就其事中，不出境、智。四、智觀於境，便有造修之行，所成之位。五、行、位未極，總屬因收；極則為果。六、果中多法，不出依、正；因亦有之。七、隨依、正中皆有體、用，如正中體者，法、報；用者，應、化；依中體者，法性等剎；用者，應物隨現，交入無礙。因門例然。八、正中自有人、法不同，以法成人，以人弘法。九、於人中逆化、順化。十、人之逆、順，必有感、應：宜逆化之感，則婆須等應之；宜順化之感，則文殊等應之。若依後後，開一成二，則法彌多矣。謂如果分依、正為二，因亦如之，則有四矣；正有體、用，依亦如之，則成八矣。如是相望，展轉成多，不必全爾。是故疏中不為此釋耳。
又此十對，就其正意，總相該收，以為十玄所依體、事。若以義取，隨一事中即有十對，如下勝音蓮華處說。故下但約一塵，即具十對。
疏：第二、攝歸真實者，即真空絕相。經云：法性本空寂無取亦無見性空即是佛不可得思量。亦有十義，如法界觀。
鈔：疏第二、攝歸真實者，疏文有三：初標章；次即真空絕相者，即指法之本；後經云下，引文證成。二中，然杜順和尚法界觀中總有三觀：一、真空絕相觀，二、理事無礙觀，三、周徧含容觀。即是今疏四門之中後之三門。
初、攝歸真實，即真空絕相觀也。於中自有四句十門：一、會色歸空觀，二、明空即色觀，三、空色無礙觀，四、泯絕無寄觀。此為四句。前二各四，故為十門。
初句四門者，前三同言色不即空，以即空故。釋則不同：一、明不即斷空，以即真空故。二、明青、黃等不即真空，以青、黃無體故，即是真空。三、空中無色可即空，故云不即空，以會色歸空無有體故，即是真空。上三以法揀情。四、色即是空，以無性故。如色既然，萬法皆爾。
第二、明空即色觀，亦有四門。前之三門準前釋，言同釋別，但翻云空不即色，以即色故。亦有三義：一、斷空不即色，以真空必不異色故。二、以空理非青、黃，故非色；非青、黃之真空必不異青、黃，故云即色。三、空是所依，故不即色；必與能依為所依，故云即色也。上三揀情。四、空即是色，凡是真空，必不異色故。
第三、空色無礙觀者，謂色舉體是真空，故色不盡，而空現；空舉體不異色，故空即色，而空不隱。是故二法無礙一味。
第四、泯絕無寄觀者，謂此真空不可言即色，不即色，即空，不即空。一切法皆不可，不可亦不可。此語亦不受。迥絕無寄，言解不及，以生心動念乖法體故。
以前八門揀情顯解，第三門解終趣行，第四門正成行體。由解成行，行起解絕。上皆法界觀義。所以疏中不廣引者，以第三空色無礙濫於第二理事無礙觀故。彼所以立者，以第四泯絕無寄泯前三故，故名真空絕相。今但取一門總意，亦即泯絕無寄。又欲令四門成四種法界故。初門即事，次門即理，三即理事無礙，四即事事無礙故。
疏：第三、彰其無礙。然上十對，皆悉無礙。今且約事、理以顯無礙，亦有十門：
鈔：第三、理事無礙觀中疏文分三：初、總標；二、一、理徧於事下，別釋；三、上之十事下，總結。今初，言十對，皆悉無礙者，謂：一、教義無礙，二、理事無礙，三、境智無礙，乃至十、應感無礙。今且約事、理者，事、理是所詮法中之總故，又諸處多明理、事無礙故，為成四法界故。
疏：一、理徧於事門，謂無分限之理全徧有分限事中，故一一纖塵，理皆圓足。
鈔：疏一、理徧於事下，第二、別釋十門，即為十別。一一門中多先正釋，後會前義。即前性、相不同中十對之義。或一門會一義，或二門同會一義，或一門以會多義。至文當知。又十對中唯會法性，以是同教一乘義理分齊故。如前云三乘、一乘別，今但會一乘；五性、一性別，今但會一性。十對皆然。今初第一門不會，至第二門，一時會故。
疏中三：初標門。次謂無分限下，正釋。謂理不可分，故無分限；事隨緣別，故分位歷然。而不相離，故得相徧。今明理不異事，故徧事中。後故一一纖塵下，結成徧義。若不全徧，則理可分；事不全攝，亦不即理。如一纖塵，事事皆爾。正徧此時，不妨徧餘故。亦非餘處無理。全此全彼，亦非二理。
疏：二、事徧於理門，謂有分之事全同無分之理，故一小塵即徧法界。
鈔：疏二、事徧於理門者，文中二：先正明，後會前。前中所以要全同者，以事無別體，還如理故；若不全同，則不如理。色不異空，義不極成。然相徧二門，超情難見。何者？謂事既有分，理即無分，如何得徧？若塵徧法界，塵應非小；理徧同事，應如小塵。今明由事與理有非一、非異義故。以非異，故全同；以非一，故不壞分別。則事、理兩分。如海之波，一波全徧大海，以同海故；大海全在小波，以海無二故。全在一波，亦全在諸波，同一海故。
疏：由上二義互該徹，故皆同一性。故出現品云：如來成正覺時，於其身中普見一切眾生成正覺，乃至普見一切眾生入涅槃，皆同一性所謂無性。
鈔：疏由上二義下，二、會前義。於中二：先會一性，後會一乘。前中三：初、明一性、五性，二、明成佛、不成佛，三、明無性即佛性。初中，先正明，後引證。前中謂事有分限，理無分限。五性約事，一性約理。今理徧於事，則一性之理全在五性之中；事徧於理，五性即是一性。故云互該徹故，皆同一性。
疏故出現下，二、引證。此文釋通二義：一、正是事事無礙義，以眾生及佛皆是事故。今取釋文皆同一性之義，故證事、理無礙。由理徧事，故眾生隨理而在佛中。
疏：理徧事故，一成，一切成；事徧同理故，說都無所成。經云：譬如虛空，無成無壞。
鈔：疏理徧事故，一成，一切成下，第二、明成佛、不成佛義。謂理無二實，故該多事而皆成也；理如虛空，故事同理而無成矣。經云：譬如虛空下，引證。亦出現品成正覺中，義引之耳。文云：佛子！譬如虛空，一切世界若成若壞，常無增減。何以故？虛空無生故。諸佛菩提亦復如是，若成正覺、不成正覺，亦無增減。何以故？菩提無相，無非相，無一，無種種故。即無所成義。由上二義，欲成，則念念常成；欲不成，則十方三際無成佛者。故成與不成自在無礙。
疏：一性無性，即是佛性，故涅槃云：佛性名第一義空，第一義空名為智慧。
鈔：疏一性無性，即是佛性者，第三、會佛性義。先正會；後故涅槃下，引證，以第一義空即佛性故。大意祗爾。欲窮法源，故復略引。然北經二十七師子吼品問於佛性，總有六問：一、問：云何為佛性？性二、以何義故名為佛性？三、何故復名常、樂、我、淨？性德。四、若一切眾生有佛性者，何故不見一切眾生所有佛性？不見所以。五、十住菩薩住何等法，不了了見？佛住何等法，而了了見？差六、十住菩薩以何等眼不了了見？佛以何眼而了了見？眼不同。
答中答第一問，經云：佛性者名第一義空，第一義空名為智慧。所言空者，不見空與不空；智者，見空及與不空、常與無常、苦之與樂、我與無我。空者，一切生死；不空者，謂大涅槃；乃至無我者，即是生死；我者，謂大涅槃。見一切空，不見不空，不名中道；乃至見一切無我、不見我者，不名中道。中道者名為佛性。以是義故，佛性常恆，無有變易；無明覆故，令諸眾生不能得見。薦福釋云：然佛性有二：一、性得，二、修得。佛性名第一義空，第一義空名為智慧者，即性得中道智慧覺性。如密嚴云：如來清淨藏亦名無垢智常住無始終離四句言說。亦如華嚴經云：無相智、無礙智具足在於眾生身中等。非是從緣智慧名智慧也，有自性徧照法界光明義，故名智慧也。從所言空下，明修得性。修得覺性，觀第一義空，不見空與不空，離有、無相故。從智者見空下，明見中道之人。智者即佛及菩薩也。從空者下，明空、有等法也。空即徧計、依他，不空即圓成實性。下文云：一切諸法皆是虛假，隨其滅處，即是第一義空等。故知第一義空是不空如來藏，非空如來藏。諸佛、菩薩真、俗雙觀，有、無齊照，故名中道。
又準下文云：佛性云何為空？第一義空故。云何非空？以其常故。云何非空非非空？能與善法作種子故。準此經文，第一義空不是空如來藏。上即薦福意，亦有深理。今正釋者，與上少異。初云佛性者名第一義空，第一義空名為智慧者，即雙標空、智。以第一義空該通心、境，故明即是智慧，揀異瓦礫非情。從所言空者下，經自雙釋二義。所言空者，即是牒上第一義空，以空、有雙絕，方名第一義空，故云不見空與不空。智者，見空及與不空下，釋上智慧，經文稍略。若具，應云：所言智慧者，能見於空及與不空。故此中者字，非是人也，祗是牒辭。此中言見，非約修見，但明性見，本有智性能了空義及不空故。若無本智，誰知空、不空耶？我、無我等亦爾。約修見者，自在下經佛答第五、六問中，及無明覆下，方論見、不見耳。今以即智明空，故名第一義空；即空之智，方是常恆智性。不生，故常；不滅，故恆。古德引下經空等二文，證成第一義空非空如來藏。今觀所引，正證是空如來藏義。云何非空已下，方證名為智慧之義。空、智相成，方為真佛性義。則知二藏亦不相離。以其佛性妄法不染，故名為空；具恆沙妙德，故名不空。要空諸妄，方顯不空之德，故不相離。思之。
又言第一義空者，第一義諦。上論空故，明知空性、智性無二性也。故初言即是第一義空。又云見一切空，不見不空，不名中道。中道者名為佛性。若爾，雙見，方有佛性；不雙見時，應無佛性。故知一切空、不空等言含於能、所。約其所見，空與不空即是中道、佛性；約其能見，即是智慧。若不雙見，不識佛性；若見中道，名見佛性。餘如彼經及疏。
疏：又出現云：無一眾生不具如來智慧。無不有者，即一乘義也。
鈔：疏又出現云：無一眾生下，第二、會一乘。無不有者，釋成一乘義。若有一人無智慧性，即有二乘、三乘耳。
疏：三、依理成事門，謂事無別體，要因理成，如攬水成波故。
鈔：三、依理成事門中二：先總釋，後會前。前中言要因理成者，以諸緣起皆無自性故。由無性理，事方成故。故中論云：以有空義故一切法得成。又離真心，無別體故。
疏：於中有二：一、明具分唯識變故。覺林菩薩偈云：心如工畫師能畫諸世間五陰悉從生無法而不造。此明唯心義也。何以得知是具分耶？次頌云：如心佛亦爾如佛眾生然應知佛與心體性皆無盡。既是即佛之心，明非獨妄心而已。
鈔：疏於中有二下，第二、會上二義。由前離真心無別體，故成初具分唯識；由前無性理成，故成真如隨緣義。今初，言具分者，以不生滅與生滅和合，非一非異，名阿賴耶識，即是具分，以具有生滅、不生滅故。不生滅即如來藏，即會前唯心真、妄別中通真心也。若不全依真心，事不依理故。唯約生滅，便非具分。有云：影外有質，為半頭唯識；質、影俱彰，為具分者。此乃唯識宗中之具分耳。次引證。言覺林偈，即夜摩宮中偈讚品。先有喻云：譬如工畫師分布諸彩色虛妄取異色大種無差別等。疏所引偈，即合上半。初句合譬如工畫師，下三句皆合分布諸彩色。次引證具分偈，亦合分布諸彩色。並如夜摩偈讚品釋。
疏：二、明真如隨緣成故。問明品文殊難云：心性是一，云何見有種種差別？即緣、性相違難。覺首答云：法性本無生示現而有生，即真如隨緣答。又云：諸法無作用亦無有體性，明隨緣不失自性。即同勝鬘依如來藏有生死，依如來藏有涅槃等。
鈔：疏二、明真如隨緣成故者，即會前真如隨緣、凝然別中隨緣義也。緣從真起，故依理成；離如來藏，一切諸法不可得故。如問明品釋。
疏：四、事能顯理門，謂由事攬理成，故事虛而理實。依他無性，即是圓成。如波相虛，令水現故。夜摩偈云：云何說諸蘊諸蘊有何性蘊性不可滅是故說無生分別此諸蘊其性本空寂空故不可滅此是無生義眾生既如是諸佛亦復然佛及諸佛法自性無所有。又十忍品云：譬如谷響，從緣所起，而與法性無有相違。須彌頂偈云：了知一切法自性無所有。如是等文徧於九會。
鈔：疏四、事能顯理門中分二：先正明，後引證。前中謂由事攬理成者，躡前第三門也。故事虛而理實者，由攬理成事，離理無體，故事即虛，理則實也。以事虛故，能顯實理；事若有實，實理則隱。以事虛故，全事中之理挺然露現。如波相虛，令水現也。以波攬水成，故波虛而水實。是故波能顯水。若離波說水，即事外明空。
疏依他無性等者，釋成上義，即是會前依他空、有即離別中即義。既云依他無性，即是圓成，明非但無徧計妄性，別有圓成，是所顯理。
後夜摩下，引證。總引三文：初、夜摩偈，即力林菩薩偈，三偈連綿；二、引十忍品，即如響忍；三、引須彌偈，即勝慧菩薩偈。下半云：如是解法性則見盧舍那。此前有一偈反釋云：迷惑無知者妄取五蘊相不了彼真性是人不見佛。其中深旨，如隨經疏文。
疏：五、以理奪事門，謂事既全理，則事盡無遺。如水奪波，波相全盡。故說生、佛不增不減。出現品云：譬如虛空，一切世界若成若壞，常無增減。何以故？虛空無生故。諸佛菩提亦復如是，若成正覺，不成正覺，亦無增減。何以故？菩提無相故。乃至云：設一切眾生於一念中悉成正覺，與不成正覺，等無有異，皆以無相、平等故。不增不減經亦同此說。非約一分眾生不成佛者，說無增減耳。
鈔：疏五、以理奪事門等者，於中分二：先正釋，後會前。今初，言事既全理，即事盡無遺者，以離真理外，無片事可得故。斯則水存己，壞波矣。
疏故說生、佛不增不減下，二、會前也。於中三：初正會；次引證；後非約一分眾生下，揀異權宗。疏出現品云下，引證。略引二經：初、引出現。言乃至云：設一切等者，其乃至中合云：菩提無相，無非相，無一，無種種故。佛子！假使有人能化作恆河沙等心，一一心復化作恆河沙等佛，皆無色，無形，無相，如是盡恆河沙等劫，無有休息。佛子！於汝意云何？彼人化心化作如來，凡有幾何？如來性起妙德菩薩言：如我解於仁所說義，化與不化，等無有別。云何問言：凡有幾何？普賢菩薩言：善哉，善哉，佛子！如汝所說：設一切眾生。下同疏。末後云皆以無相、平等故者，義引。合云：等無有異。何以故？菩提無相故。若無有相，則無增減。
疏不增不減經下，二、引他經。言雖小異，而文義多同。
疏：六、事能隱理門，謂真理隨緣而成事法，遂令事顯，理不現也。如水成波，動顯靜隱。故法身流轉五道，名曰眾生。財首偈云：世間所言論一切是分別未曾有一法得入於法性等。
鈔：疏六、事能隱理門，即隨緣之中別義。以隨緣成事，此事徧於真理，故事顯理隱也。疏故法身下，引證，即法身經。疏財首偈云者，即問明品。
疏：七、真理即事門，謂凡是真理，必非事外，以是法無我理故，空即色故。理即是事，方為真理。第七迴向云：法性不違法相等故。
鈔：七、真理即事門者，以事必依理，理虛無體故。是故此理舉體皆事，方為真理。如水即波，無動而非濕，故水即波也。
疏法性不違法相等故者，等字，等於餘文。具云：法性不違相，法相不違性；法生不違性，法性不違生。此兩對明事、理無違。相不違性，生不違性，自屬事能顯理及第八事法即理門。故但略引性不違相一句，即第二十九經。
疏：八、事法即理門，謂緣集必無自性，舉體即真故。
疏：上之二門，正明二諦不相違義。如濕不違波，波不違濕，舉體相即故夜摩偈云：如金與金色其性無差別法非法亦然體性無有異。
鈔：疏上之二門下，併合七、八二門，會前五義。一、會二諦空、有即離別中相即義也。濕喻真諦，波喻俗諦。夜摩偈者，即精進林菩薩偈。彼初偈云：諸法無差別無有能知者唯佛與佛知智慧究竟故。次文即云：如金與金色其性無差別法非法亦然體性無有異。然法、非法有其二義：一、善法為法，惡法為非法，此順標中諸法無差別。二者、法相為法，法性為非法，即金喻法性，色喻法相。今文正用後意，故證事法即理，二諦相即。
疏：此亦喻於如來之藏與阿賴耶展轉無別。
鈔：疏此亦喻於如來之藏與阿賴耶展轉無別者，二、重會前唯心真、妄別中通真心義，即金喻如來藏，色喻生死等。故密嚴云：如來清淨藏世間阿賴耶如金與指環展轉無差別。由前第三門中已會，故致亦言。
疏：又由事即理故，雖有，不常；理即事故，雖空，不斷。
鈔：疏又由事即理下，會不斷、常，亦是二諦門中開出。
疏：又由事、理相即，故起、滅同時。須彌偈云：一切凡夫行莫不速歸盡其性如虛空故說無有盡智者說無盡此亦無所說自性無盡故得有難思盡等，則同時四相，不待後無。
鈔：疏又由事、理相即，故起、滅同時者，會四相前後、一時別中一時之義。事全同理，故事即滅也，以事虛無體故。引偈，即善慧菩薩。
疏：亦令究竟斷、證，離於能、所。十地品云：非初非中後非言辭所及。迴向品云：無有智外如為智所入，亦無如外智能證於如等。
鈔：疏亦令究竟下，會能、所斷、證即離別中相即義也。然引十地斷惑經文，但初一句是斷惑相，三時無斷，方說斷故。後之一句是般若相。今以般若亦為能斷，故因便引之。故論釋此句云：即是觀行相，謂無分別智，體絕名言，真智內發，不同聲聞，依聲而悟故。既為真智，故可斷惑。
疏迴向品云：無有智外如等者，亦證斷惑能、所不二，義如前說。上所引經，皆至下本文，自當曉了。
疏：九、真理非事門，即妄之真，異於妄故，如濕非動。
鈔：疏九、真理非事門者，謂即事之理而非是事，以真、妄異故，實非虛故，所依非能依故。如即波之水，非波，以濕非動故。是則不異有之真空，空存也。
疏：十、事法非理門，即真之妄，異於真故，如動非濕故。慚愧林偈云：如色與非色此二不為一。又云：如相與無相生死及涅槃分別各不同等。
鈔：疏十、事法非理門者，謂全理之事而恆非理，以性、相異故，能依非所依故。是故舉體全理，而事相宛然。如全水之波，波恆非水，以動非濕故。是則不異空之幻事，事存也。
疏：上七、八二門明事、理非異，九、十二門明事、理非一。故為、無為非一非異。第四迴向云：於有為界示無為法，而不滅壞有為之相；於無為界示有為法，而不分別無為之性。
鈔：疏上七、八二門下，用前四門會前佛身無為、有為別中無為義也。然大品亦云：須菩提白佛言：世尊！若是法平等，無有高下，為是有為？為是無為？佛言：非有為法，非無為法。何以故？離有為法，無為法不可得；離無為法，有為法不可得。須菩提！有為、無為，不合不散。皆其義也。
疏：上之十事，同一緣起，故云無礙。約理望事，則有成，有壞，有即，有離；事望於理，有顯，有隱，有一，有異。逆、順自在，無障無礙，同時頓起。深思，令觀明現，以成理事圓融無礙觀也。
鈔：疏上之十事下，第三、總結，即結釋十門。於中二：先總標；後約理望事下，別束十門以成八字。理望於事，有其四義：一、有成者，即第三依理成事門；二、有壞者，即第五以理奪事門，既奪彼事，事則壞也；三、有即者，即第七真理即事門；四、有離者，即第九真理非事門。事望於理，亦有四義：一、有顯者，即第四事能顯理門；二、有隱者，即第六事能隱理門；三、有一者，即第八事法即理門；四、有異者，即第十事法非理門。此上言成、壞等者，就功能說。如有成者，是理成事，非理自成。則一一門，皆有事、理無礙，故云約理望事，約事望理。餘可思之。
上來相參，故有四對八義，而初相徧二門。今不會者，以相徧之義，義皆相似，非如一成、一壞等故，故不顯之。又相徧者，即後八門之所以故。謂由相徧，方有成、壞等耳。若欲攝者，即事、理相即二義所收。後之不即二門，即不壞能、所，方有相徧；有相徧故，方論不即。
疏逆、順自在等者，事、理相望各四義中，皆二義逆、二義順。謂依理成事，真理即事，順也；以理奪事，真理非事，逆也。事能顯理，事法即理，順也；事能隱理，事法非理，逆也。欲成即成，欲壞即壞，故云自在。成不礙壞，壞不礙成；顯不礙隱，隱不礙顯。故云無礙。正當成時，即是壞等，故得同時。四對皆無前後，故云頓起。又上四對，何以約理望事，但云成等，不云顯等？約事望理，但云顯等，不云成等？深有所以。何者？事從理生，可許云成；理非新有，但可言顯；事成必滅，故得云壞；真理常住，故但云隱。其即之與一、離之與異，大旨則同，細明亦異。理無形相，但可即事，而事有萬差，故可言與理冥一。理絕諸相，故云離事；事有差異，故云異理。
上約義別，有此不同。若統收者，應成五對無礙之義：一、相徧對，二、相成對，三、相害對，四、相即對，五、不即對。五中，前四明事、理不離，後一明事、理不即。又五對中共有三義：成顯一對，是事、理相作義；奪隱及不即二對，是事、理相違義；相徧及相即二對，是事、理不相礙義。
又由第二相作，故有第四相即。由相即故，所以相徧。由有第三相害，故有第五不即。又若無不即，無可相徧。故說真空、妙有，各有四義：初約理望事，即真空四義：一、廢己成他義，即依理成事門；二、泯他顯己義，即真理奪事門；三、自他俱存義，即真理非事門；四、自他俱泯義，即真理即事門。由其即故，而互泯也。又初及三即理徧於事門，以自存故，舉體成他，故徧他也。
後約事望理，即妙有四義：一、顯他自盡義，即事能顯理門；二、自顯隱他義，即事能隱理門；三、自他俱存義，即事法非理門；四、自他俱泯義，即事法即理門。又初及三即事徧於理門，以自存故，而能顯他，故徧他也。故說幻有存亡無礙，真空隱顯自在。
疏：第四、周徧含容，即事事無礙。且依古德顯十玄門。於中文二：先、正辨玄門，二、明其所以。
鈔：第四、周徧含容觀，於中二：先標舉章門，後依章別釋。今初。然此觀名即法界觀中之名，以當事事無礙。以理有普徧、廣容二義，融於諸事，皆能周徧含容；眾多義門，皆悉由此二義而有。然法界觀立十觀名，與十玄不同，故今疏云且依古德顯十玄門，即依藏和尚也。至相已有，而小有不同。於中文二下，開章；
疏：今初，一、同時具足相應門，二、廣狹自在無礙門，三、一多相容不同門，四、諸法相即自在門，五、祕密隱顯俱成門，六、微細相容安立門，七、因陀羅網境界門，八、託事顯法生解門，九、十世隔法異成門，十、主伴圓明具德門。此之十門同一緣起，無礙圓融；隨其一門，即具一切。
鈔：疏今初，一、同時下，二、依章別釋。釋其二章，即為二別。今釋初章，疏文有三：初、列名總顯，二、指事別明，三、結例成益。
今初，十名全依賢首，是故上云且依古德。就列名中，其第二廣狹自在門同法界觀中廣容、普徧之義，而名小異。此門賢首新立，以替至相十玄諸藏純雜具德門。意云：一行為純，萬行為雜等，即事事無礙義。若一理為純，萬行為雜，即事理無礙。恐濫事理無礙，所以改之。主伴一門，至相所無，而有唯心迴轉善成門。今為玄門所以，故不立之。而列名次，亦異於彼。彼云：一、同時具足相應門，二、因陀羅網境界門，三、祕密隱顯俱成門，四、微細相容安立門，五、十世隔法異成門，六、諸藏純雜具德門，七、一多相容不同門，八、諸法相即自在門，九、唯心迴轉善成門，十、託事顯法生解門。
今此十門不依至相者，以賢首所立有次第故。一、同時具足相應門，以是總故，冠於九門之初。二、廣狹門，別中先辨此者，是別門之由。由上事、理無礙中事、理相徧，故生下諸門。且約事如理徧，故廣；不壞事相，故狹。故為事事無礙之始。三、由廣、狹無礙，故所徧有多；以己望多，故有一、多相容。相容，則二體俱存，但力、用交徹耳。四、由此容彼，彼便即此；由此徧彼，此便即彼等。故有相即門。五、由互相攝，則互有隱、顯。謂攝他時，他可見故，有相入門。又攝他時，他無體故，有相即門。攝他，他雖存而不可見故，有隱顯門，以為門別故。故此三門皆由相攝而有。相入，則如二鏡互照；相即，則如波、水相收；隱顯，則如片月相映。六、由此攝他，一切齊攝；彼攝亦然。故有微細相容安立門。七、由互攝重重，故有帝網無盡。八、由既如帝網，隨一即是一切無盡，故有託事顯法生解門。九、由上八皆是所依，所依之法既融，次辨能依，能依之時亦爾。十、由法法皆然，故隨舉其一，則便為主。連帶緣起，便有主、伴。廣如下釋。
然刊定記則分德相、業用，各有十玄。德相十者，一、同時具足相應德，二、相即德，三、相在德，四、隱顯德，五、主伴德，六、同體成即德，七、具足無盡德，八、純雜德，九、微細德，十、因陀羅網德。二、業用十者：一、同時具足相應用，二、相即用，三、相在用，四、相入用，五、相作用，六、純雜用，七、隱顯用，八、主伴用，九、微細用，十、因陀羅網用。其德相門中無業用門中四、五二門，業用門中無德相六、七二門。
彼師意云：業用是應機施設，故有相入、相作。以本不入，令見入故；本來眾生非佛，令生、佛相作故。故是業用。德相不爾，故無相作、相入。其德相本具，故有同體即一切法德及具足無盡德。業用不爾，故無此二。此四互出，故各有十。歷門備舉，便成二十。今明德相、業用雖異，不妨同一十玄，無不該攝。德相亦有常入、作故，故彼相在即相入也。彼相作者，乃相即也，名異義同。令見出、入，即業用門；常相涉入，如鏡互照，即德相門。以眾生為佛，生即佛也；以佛作眾生，佛即生也。故知相作即是相即。若約對機而作，名業用門；本來即是，名德相門。依此而分，非無小異；統其體事，更無別也。是知相即、相作二名雖異，而無兩門。入在小殊，始終一致。又德相不能入、作真如則闕此德不應有普攝諸法之德及徧一切法德，亦應無有能安立德及能持世間成就一切諸佛、菩薩之德。故常作、入，於理無違。如有頌言：諸佛猶如淨明鏡我身一似摩尼珠諸佛常來入我體我身徧入諸佛軀，即常入也。又真如隨緣成一切法，何無作耶？若隨情見作、入，則但有業用義也。其同體成即德，乃是此中託事顯法生解門，但名異耳。故彼自釋云：一一即是一切諸法也。故與下釋託事義同。其具足無盡德即帝網門，亦微細門攝，並如下會。又彼不存廣狹，而存純雜，亦如下會。而彼無十世隔法異成門，彼以時為所依體事故。故彼體事亦有十種謂色、心、時、處、身、方、教、義、行、位，則攝法無遺。斯亦有理。今明時無別體，故不為所依。但依法立，故入玄門耳。亦如下會。
疏：今且於前十中取一事法，明具後十門。
鈔：疏今且於前十中下，第二、指事別明，分二：先總辨所依，即於前彰無礙中一事法；
疏：如下文中一蓮華葉，或一微塵，則具教等十對，同時相應，具足圓滿。亦具後之九門及彼門中所具教等，以是總故。故下文云：一切法門無盡海同會一法道場中。華藏頌云：華藏世界所有塵一一塵中見法界。一塵尚具，況一葉耶！
鈔：後如下文中一蓮華葉下，別顯十門，即為十別。初、即同時具足相應門，以近初列，故不標次。文中，先正明，後引證。前中又二：初明當門中具，後明具餘九門。疏則具教等十對，同時相應，具足圓滿者，初當門中具也。此中正意，即明具前教、義、理、事、境、智、行、位、因、果等十對之法。前十對法，無法不包。故此頓具，則無所不具。所以具者，廣有十因。略而言之，法界融故。然古德就一華之上，義有此十。探玄記云：此一蓮華表令生解，為能詮教；即是所詮，乃名為義。如下勝音菩薩蓮華處說。二、華相為事，華體為理。下云：法界不可壞蓮華世界海。三、華是所觀，亦即是能觀，以此經中可以內行為外事故。四、行事之華，結成位故，如淨行品。五、因事之華，攬成果故。六、華臺所依，亦入正故，如國土、身等。七、華體同真，用應機故。八、全攬為人，恆是法故。九、逆同五熱，順同十度故。十、應赴群機，亦能感故。如一華事既爾，餘一切事準以知之。如事、法既爾，餘教、義等一切皆然。準思，可見。如具自十對既爾，彼一華葉具前十門亦然。釋曰：若依古德此義，則一事華上已有此十義。前十對上，復各有十，令一事華頓具十十。亦有斯理。今此疏意，但令頓具前十，已無不收耳。
疏亦具後之九門及彼門中所具教等，以是總故者，此第二、明具餘九門，亦釋成總義。若唯具當門，不成總故。而言所具教等者，下九門各有教、義、理、事、境、智等故。今能具門，既全在初門，門門所具，居然在此。然九門具教等雖同，於義各別。謂如廣狹門，則十皆廣狹，謂：教廣狹、義廣狹、理廣狹、事廣狹等。若相入門，則十皆相入。下七例然。
疏故下文云下，第二、引證。於中有二：先引妙嚴品，即普智眼廣果天王偈。彼偈下半云：如是法性佛所說智眼能明此方便。此明一門中具無盡法，則無不具足也。後引華藏偈，下半云：寶光現佛如雲集此是如來剎自在。今但引塵含法界，便是總義。以教、義、理、事、境、智及廣狹、相入等即法界故。問：但言法界，寧知非是理法界耶？答曰：以下半云寶光現佛如雲集此是如來剎自在，明知是含事法界耳。
疏一塵尚具，況一葉耶者，舉細況粗，釋成玄妙耳。又妙嚴品喻佛身云：譬如虛空，具含眾象。此舉佛身具足諸法也。又晉經。性起品云：三世一切劫佛剎及諸法諸根心心法一切虛妄法於一佛身中此法皆悉現是故說菩提無量無有邊。亦約佛身、心具也。又普賢三昧品云：能令一切國土所有微塵普能容受無邊法界。據能令之言，但似業用。總由德相本自具足，即是德相；令物見之，即為業用。下德相、業用準之。第十行云：此菩薩於其身中現一切剎、一切眾生、一切諸佛。第八十云：善財見普賢一一身分、一一毛孔，皆有十方一切世界三千界中地、水等輪、諸山、河、海、人、天、宮殿、種種時劫諸佛、菩薩，如見現在世界。如是前際、後際一切世界中，悉亦明見。乃至十方剎塵中現三世一切境界、一切佛剎、一切眾生、一切佛出興、一切菩薩，及聞佛、菩薩眾會言音。斯並同時具足相應門也。
疏：二、即彼華葉普周法界，而不壞本位，以分即無分，無分即分，廣狹自在，無障無礙。十定品云：有一蓮華，盡十方際，而不妨外有可見。是故或唯廣無際，或分限歷然，或即廣即狹，或廣狹俱泯；或具前四，以是解境故；或絕前五，以是行境故。下皆準此。然此廣狹亦名純雜，普周法界，故純一無二；不壞本位，則不妨於雜。萬行例然。
鈔：疏二、即彼華葉普周法界，而不壞本位下，二、廣狹自在無礙門。於中二：先正明廣狹，後會通純雜。前中有三：初正明，次引證，後句數。今初，上二句出廣狹相。言以分即無分，無分即分者，出其所以。由華是事，分限歷然，而即同真性，故無分限，便廣無際，以事如理故。無分即分者，明廣即狹，以不壞相故。
疏十定品下，二、引證，即第十無礙輪三昧之文，當四十三。有一蓮華，盡十方際，即是經文。然此猶略，具云：佛子！此菩薩摩訶薩有一蓮華，其華廣大，盡十方際，以不可說葉、不可說寶、不可說香而為莊嚴等。次云而不妨外有可見者，乃是義引。彼經云：眾生見者，無不禮敬。故知亦有外相可見也。七十七經善財歎樓閣云：不動本處，而能普詣一切佛剎而莊嚴者之所住處。七十六經摩耶夫人云：又善男子！彼妙光明入我身時，我身形量雖不踰本，然其實已超諸世間。所以者何？我身爾時量同虛空，悉能容受十方菩薩受生莊嚴諸宮殿故。如是等文，皆廣狹自在也。
疏是故或唯廣下，三、句數分別：初、事如理，故廣；二、不壞本相，故狹；三、此二同時，故有即廣即狹；四、同時互奪，故有俱泯；五、具前四，一時照了，故云解境；行起解絕，故有第六。總絕前五，誰復以廣、狹、存、泯當其方寸？
疏然此廣狹亦名純雜下，二、會純雜門，以古十玄有此名故。賢首意云：萬行純、雜，有通事、理無礙及單約事說，故廢之耳。謂同一法界，故純；不壞事相，故雜。此即事、理無礙也。一行長行，故純；不妨餘行，故雜。此但約事也。故昔廢之，而立廣、狹。今欲會取，即事同理而徧，故純；不壞一、多，故雜。則亦有事事無礙義耳。如以入門取之，則一切皆入，故純；入中有多法門，故名為雜。如妙嚴品說諸眾海各各唯得一解脫門，純也；普賢菩薩得不思議解脫門，雜也。六十五經慈行童女云我於三十六恆河沙佛所求得此法，彼諸如來各以異門令我入此般若波羅蜜普莊嚴門，即純、雜無礙也。又善財童子所求諸善知識，各言我唯知此一法門故，又云多劫唯修此一門者，即純門也；諸善知識皆推進云如諸菩薩種種知見、種種修行、種種證得者，此雜門也。自言知一，推他有多，自、他雖異，然屬一義，此亦純雜無礙門也。又善財普獲諸善知識解、行德證，亦雜門也。然上所引數處經文，多皆約行，一行、多行為純、雜故。並通單約事明。然通德相，若準無著無縛解脫迴向云以無著、無縛解脫心成就普賢佛自在力，於一門中示現經不可說不可說劫，無有窮盡，令一切眾生皆得悟入；以無著、無縛解脫心成就普賢佛自在力，於種種門中示現經不可說不可說劫，無有窮盡，令一切眾生皆得悟入。其身普現一切佛前者，即約用純、雜也。
疏萬行例然者，即約行說純、雜，通於事理、事事無礙及單約事行也。約事事無礙者，如一施行，一切皆施，名純；施中具於諸行，名雜。
疏：三、即此華葉舒己徧入一切法中，即攝一切令入己內。舒、攝同時，既無障礙，是故鎔融。或有四句、六句。思之。下云：以一佛土滿十方十方入一亦無餘。若一與一切對辨，則攝、入各具四句，謂：一入一切，一切入一，一入一，一切入一切。互攝亦然。
鈔：第三、一多相容不同門。於中有三：初正明，次引證，後重料揀。初中有二：先正釋，即如理之徧，如理之包；後舒、攝同時下，句數料揀。例上廣狹，故云思之。若具作者：一、或唯入，以一入一切故。二、或唯攝，以一攝一切故。三、即入即攝，同時無礙故。四、非入非攝，以入即攝，故非入；攝即入，故非攝。五、或具前四，以是解境故。六、或絕前五，以是行境，行起解絕故。
疏下云：以一佛土滿十方十方入一亦無餘者，引證，即德相之文。其下半云：世界本相亦不壞無比功德故能爾。上即晉經。依賢首引，即當華藏偈云：以一剎種入一切一切入一亦無餘體相如本無差別無等無量悉周徧。第八迴向云：此菩薩於一毛孔中普能容納一切國土。第九迴向云：於一身中悉能包納盡法界不可說不可說身，而眾生界無所增減。如一身，乃至周徧法界一切身，悉亦如是。十定品第二定云：三千大千世界微塵數三千大千世界悉入是菩薩身，是菩薩身亦入是諸世界。第七定云：菩薩自見其身往彼眾會，亦自見身普入諸地。普賢行品有十種普入，謂：一切世界入一毛道，一毛道入一切世界等。上來經文並通德相、業用。離世間品十種無礙用中亦說眾生一、多相入。六十經云：十方菩薩以自在力令一切世界展轉相入。六十一經云：此諸菩薩入一切無諍境界，乃至能令大、小相入，以一切方普入一方等。十行品云：能於一一三昧中普入無數諸三昧無量無邊諸國土悉令共入一塵中。如是等文，多約業用明相入義。或通德用，或各局一，可以意得。
疏若一與一切對辨下，三、重料揀。謂上來約一華葉望餘，但有一入一攝、多入多攝之義故；今更對餘一、多等，皆有攝、入。於中有二：先明相入，後辨相攝。初中言一入一切者，如前初句；第二一切入一者，即以多法來入此一華；第三一入一者，即以一華隨對一法，如一華葉入一佛身；第四一切入一切者，獨用一華，此句不成，即將多華及諸佛、諸菩薩等別入餘華、餘諸佛等也。
疏互攝亦然者，後例辨相攝也。上之四句但明入義。今攝亦四：第一句一攝一切者，謂以一華普攝一切諸法；第二句一切攝一者，謂以餘一切法攝此一華等；第三句一攝一者，即以一華但攝一佛等；第四句一切攝一切者，即以多華、多佛等攝餘多華、多佛等也。此二種四句相隱，故疏說之。隨一四句中復應更有具四絕五，皆以成六句。例前，可思，故略不顯。然相入門，刊定記主德相不立，謂業用則有，德相之中即有相在。此公意謂：相入相在，二相別故。今明入即在義，如一鏡影在多鏡中，豈非入耶？若常相入，即屬德相；令見相入，即是業用。曾何大殊？
疏：四、此一華葉廢己同他，舉體全是彼一切法，而恆攝他同己，令彼一切即是己體。一、多相即，混無障礙；解、行境別，六句同前。下云：知一即多，多即一等。
鈔：第四、諸法相即自在門。於中有三：初正釋，次句數，後引證。初中言廢己同他者，是相即義。以上相入，則此、彼互存，如兩鏡相照，但約力、用交徹明耳。今此約有體、無體，故言廢己。廢己，即己無體也；同他，他有體也。亦如事理無礙文中廢波同濕等。攝他同己，即他無體，己有體也。
疏一、多相即，混無障礙；解、行境別，六句同前者，二、句數料揀也。於中初句結前，含於四句：應云：一者、一即多。二者、多即一。三者、亦一即多，亦多即一，合上二故。此之三句，皆是一、多相即。四、非一即多，非多即一，亦由一、多相即，互相奪故。謂由一即多，故非多即一；由多即一，故非一即多。成俱泯句。五、或具前四，以是解境，並明照故。六、或絕前五，以是行境言亡慮絕故。
疏云解、行境別，即下二句。然約同一類法，即有一、多相望，如一華葉望諸葉等；若約異類，謂華望剎等。例此，可知。復應例前，亦有四句，謂：一者、一即一，二者、一即一切，三、一切即一，四、一切即一切。以今但約一華，故略不言。故下結例該一切法，明具四也。或應有六，此四句後有解、行境故；復或有六，謂前四句後加一即多一、多即一多故；復應成八，加多一即一、多一即多，以並不出前四句故。故不例耳。多、一既爾，大、小、長、短等，一一相即，例知。然刊定記將相即門揀異同體成即德，故云：相即，據此、彼相望；同體成即，約此體，即是一切法故。若爾，則是託事顯法門。今疏正意，但以相即門攝同體成即，同體成即但是一即多耳。
疏下云下，三、引證，即十住品長行文。若偈云：一即是多多即一文隨於義義隨文如是一切展轉成此不退人應為說。既言展轉成者，即異體、異類相望也。不思議法品云：諸佛知一切佛語即一佛語，此同類相即也。初發心品云：以發心故，即與三世一切諸佛體性平等。乃至云：真實智慧等者，此顯位上、下相即也。七十八經云：彌勒告大眾言：諸仁者！餘諸菩薩經於無量百千萬億那由他劫，乃能滿足菩薩願行，乃能親近諸佛菩提。此長者子於一生內，則能淨佛剎，則能化眾生，則能以智慧深入法界，則能成就諸波羅蜜，則能增廣一切諸行，則能圓滿一切大願，則能超出一切魔業，則能承事一切善友，則能清淨諸菩薩道，則能具足普賢諸行。此則行、位皆相即也。又如菩薩曾不分身即徧一切，亦一即多也。
疏：五、華能攝彼，則一顯多隱；一切攝華，則一隱多顯。顯顯不俱，隱隱不並；隱顯、顯隱同時無礙。全攝、俱泯、存亡、俱成，句數同前。下云：東方入正受，西方從定起。等。如八日月，隱、顯同時。
鈔：第五、祕密隱顯俱成門中，疏文分四：一、正釋，二、句數，三、引證，四、喻顯。初中華能攝彼等者，亦躡前起，由上言攝他同己故。若攝他，他現，即相入門；若攝他，他盡，乃相即門；若攝他，他不盡、不現，即隱顯門。如前列名中已會。故至相十玄云：猶如十錢。一即十時，一即名顯；二、三至十，即名為隱。亦如見此，不見彼，彼名隱，此名顯。亦如一人身上，六親互望，雖各不同，然各全得，亦不雜亂。由此隱、顯體無前後，不相妨礙，名祕密俱成。疏顯顯不俱等者，以顯俱，則無隱；隱俱，則無顯。故不得俱。然隱、顯同時，故得俱成；隱、顯無礙，故云祕密。
疏全攝、俱泯、存亡、俱成者，二、句數料揀。全攝即初二句。此全攝彼，即此顯彼隱，為第一句。彼全攝此，即彼顯此隱，為第二句。俱者，第三句，謂此正攝彼時，不妨彼攝此故，則亦隱亦顯。泯者，即第四句。此攝彼，為顯時，即是彼攝此，故非顯，則顯泯也；彼為此攝，為隱時，即能攝此，故非隱，則隱泯也。故是非隱非顯。存者，四句皆成，即是解境。亡者，五句並絕，即是行境。言俱成者，總結上六句也。
疏下云：東方入正受下，三、引證。東方入正受為顯，西方從定起為隱，以此但見入定，不見起故。古十玄亦云：於眼根中入正定，即是顯；於色塵中三昧起，即是隱。例上，可知。
疏如八日月等者，四、以喻明，即取明處為顯，暗處為隱，而必同時，故云俱成。不同十五日唯顯，月晦日唯隱。又暗處非無明，明處非無暗，但明顯處暗隱，暗顯處明隱，亦得云隱、顯俱成。亦如夜摩偈云：十方一切處皆謂佛在此或見在人間或見住天宮，則見處為顯，不見處為隱，非佛不徧。十定品云或見佛身，其量七肘；或見佛身，其量八肘；或見佛身，其量九肘，乃至或見佛身不可說不可說大千世界量，則見七肘時，七肘為顯，餘量皆隱也。餘顯例然。故彼喻云：譬如月輪，閻浮提人見其形小，而亦不減；月中住者，見其形大，而亦不增。釋曰：見大，則大顯小隱；見小，則小顯大隱。而不增減，則是祕密俱成。餘一切法，類可知也。摩耶夫人云：於此一處為菩薩母，三千世界為母亦然。然我此身非一處住，非多處住。亦隱、顯義。此處為母，此顯彼隱等。非一處住，即是一隱例有多顯；非多處住，即是多隱例有一顯。亦是雙奪、俱泯之句，非隱非顯祕密之義。然若約智幻，即業用門；約極位成，即德相門。
疏：六、此華葉中微細剎等一切諸法炳然齊現。下云：於一塵中一切國土曠然安住。又於一毛端處有不可說諸如來，及第九迴向微細中說。
鈔：第六、微細相容安立門。於中分二：先正明，後引證。前中炳然齊現者，炳然者，明也。如瑠璃瓶盛多芥子，隔瓶頓見。然微細言總有三義：一、約所含微細，猶如芥瓶。以毛孔能受彼諸剎，諸剎不能徧毛孔故。以毛據稱性，即如瑠璃之瓶；剎約存相，故如芥子在內。二、約能含微細，以一毛、一塵即能含故，如下引證。三、約難知微細，微塵不大，剎亦不小，而能廣容，即難知義。一能含多，即曰相容。又法法皆爾，故云相容；一、多不壞，故云安立。
疏下云：於一塵中下，二、引證。略引二文：初即晉經。又於一毛端處有不可說諸如來者，第十迴向云：一毛孔中悉明見不思議數無量佛一切毛孔皆如是普禮一切世間燈，即其文也。然此二文，正唯德相。六十八云：一一毛孔內，各現無數剎等，即業用門。又德雲比丘云：住微細念佛門，於一毛端有不可說如來出現，悉至其所，而承事故，通於德相、業用。第九迴向云：彼菩薩於一念心中現一切眾生各不可說不可說劫念心，即業用門。
十微細趣中通於德相、業用。然刊定記開此微細以成二門：第三名相在德，第九名微細德。而自揀云：此不同前相在之義。彼約別體、別德相望、相在；此但當法即具一切，炳然齊著。若爾，此中一切法為是法界中有法耶？為一法中別自有耶？若是法界中法，則同相在；若是別有，為示？為真？示，則復是業用門收，以彼立業用、德相別故。德相之中則無微細。若是真者，何異同時具足相應門耶？故彼自釋微細門云：此門亦可名為普門。七十一中寂靜音海夜神謂善財言：此解脫者即是普門，於一事中普見一切諸神變故。既言普門，即同同時具足相應門也。若言唯攝同類一切法者，如十微細中八相之內，一一各具餘之七相，豈要同類？況一塵中一切諸法曠然安住。明知相在即是微細，是故古德有相容言。設此不攝，即是相入門中所收。如前已會。故知新立多有相濫。設有小異，皆本門收之。十門即足。
疏：七、此華葉，一一微塵中各現無邊剎海，剎海之中復有微塵，彼諸塵內復有剎海。如是重重不可窮盡，非是心識思量境界。如天帝殿珠網覆上，一明珠內萬象俱現，珠珠皆爾。此珠明徹，互相現影，影復現影，而無窮盡。下云：如因陀羅網世界等。亦如鏡燈，重重交光，佛佛無盡。
鈔：第七、因陀羅網境界門，疏文分四：一、正釋其相，二、以喻釋名，三、引文證成，四、重以喻顯。今初，一華、一塵，以稱性故，能攝一切，餘塵、餘法亦皆稱性。何有一法而不攝耶？應以塵對餘，以辨重重。欲令易見，且以一塵望餘塵說。謂一塵之內所含諸剎，彼所含剎亦攬塵成；此能成塵亦須稱性；塵既稱性，亦須含剎。第二重內所含諸剎亦攬塵成；塵復稱性，亦須含剎。第三重塵含第四重剎。第四重塵含第五重剎。重重塵成，重重稱性，無窮無盡，猶如鏡燈。故下疏文重舉鏡燈以喻帝網，令於常情見近知遠。
疏如天帝下，二、以喻釋名。十門唯此從喻受名。若就法立，應名重現無盡門。一珠之內頓現萬象，如一塵內頓現諸法，但是一重；一珠現於多珠，方成重重之義。珠皆明淨，如塵稱性。一珠現於多珠，猶如一塵現多剎塵。所現珠影復能現影，如塵內剎塵復能現剎。重重影明，重重互現，故至無盡。
疏下云：如因陀羅網世界者，三、引證，即是初地承事願中文云：又發大願，願一切世界廣大無量，粗細，亂住，倒住，正住，若入，若行，若去，如帝網差別，十方無量種種不同智皆明了，現前知見。論釋云：如帝網差別者，即真實義相。意明常稱實理，故不可盡。又阿僧祗品云：一塵中剎不可說如一一切皆如是此不可說諸佛剎一念碎塵不可說念念所碎悉亦然盡不可說劫恆爾此塵有剎不可說此剎為塵說更難等。不思議法品云：諸佛有十種知，一切法盡無有餘。第十云：諸佛知一切法界中，如因陀羅網諸差別事盡無有餘等，此約德相。若約業用，普賢三昧品云：佛身所現一切國土及此國土所有微塵，一一塵中有世界海微塵數佛剎，一一剎中有世界海微塵數諸佛，一一佛前有世界海微塵數普賢菩薩。此亦重重義。然刊定記於此開出第七具足無盡德，謂：一一自體，皆無窮盡，如水中紋。此不同帝網互在重重，但就當體即具無盡耳。又亦不同微細，微細約一中多法齊現，此約一一即無窮盡。妙嚴品云：佛身普徧諸大會充滿法界無窮盡。又云：其菩提樹恆出妙音，說種種法，無有盡極。十住頌云：欲具演說一句法阿僧祗劫無有盡而令文義各不同菩薩以此初發心。六十五說：具足優婆夷，於一小器中出一切資具、飲食等，畢竟無盡，然不減少。彼自釋云：此明體德自在，非約解脫等業用。古德所以不開者，一重無盡與重重互望無盡，同無盡故。若微細頓現，現於法界，法界無盡，故微細亦無盡。縱出生無盡，亦不出法界。若細分別，非無小異。統其大意，但取無盡。故依古德，不分為二。
疏亦如下，四、重以喻顯。以重現之理深遠難測，帝網之喻，世不見形。故以近事以況遠旨。
疏：八、見此華葉，即是見於無盡法界，非是託此別有所表。下文云：此華蓋等從無生法忍之所起等。
鈔：第八、託事顯法生解門，疏文有三：初、正釋，次、揀濫，三、引證。今初，既言即是無盡法界，明知即是事事無礙。古立第七具足無盡，不異於此。
疏非是託此別有所表者，二、揀濫。謂揀餘教以事表義。但是一事以表一法，如衣表忍辱、室表慈悲等。今明一事即法，即人，即依，即正，具無盡德，從無盡因之所生故。
疏下文云：此華蓋等者，三、引證也，即升兜率天宮品中。彼有三段，文含四義，謂初一段文有十句，明於多因以成多果；謂併列多因，後說多果。故經云：百千億那由他不可說先住兜率宮諸菩薩眾，以從超過三界法所生，離諸煩惱行所生，周徧無礙心所生，甚深方便法所生，無量廣大智所生，堅固清淨信所增長，不思議善根所生起，阿僧祗善巧變化所成就，供養佛心之所現，無作法門之所印。釋曰：此上併出因也。下云出過諸天諸供養具供養於佛者，即說多果也。
次八句一因成一果。經云：以從波羅蜜所生一切寶蓋、於一切佛境界清淨解所生一切華帳、無生法忍所生一切衣乃至解諸法如夢歡喜心所生佛所住一切寶宮殿。既以無生忍唯生於衣等，故云一因唯生一果。
後有九句，一因成多果，謂但舉無生為因，總生諸果故。經云：無著善根、無生善根所生一切寶蓮華雲、一切堅固香雲、一切無邊色華雲等九雲故，應有多因成一果攝在初段，謂以多因，一一成故，謂共成一蓋、共成一衣等。今約多因成一果時，則隨一衣，則是蓋等。以其多因別別所成，並在一衣上故。故隨一事，即是無盡。況此一事皆是稱性故，皆即是無盡法界。
但隨一義以名目之，如顯可重圓明之義，即名為寶。若云自在，即稱為王；若為潤益，即名雲等。故金色世界即是本性，彌勒樓閣即是法門，勝熱婆羅門火聚刀山即是般若無分別智等，皆其事也。故一一事即具無盡之法。故立具足無盡之德，不出於此。
疏：九、即此一華既具徧一切處，亦復該一切時。謂三世各三，攝為一念，故為十世。以時無別體，依華以立；華既無礙，時亦如之。是故晉經云：過去無量劫安置未來今未來無量劫迴置過去世等。普賢行云：過去中未來未來中現在等。又云：無量劫即一念，一念即無量劫等。時無別體，故不別立，以為所依。
鈔：第九、十世隔法異成門，疏中三：初正釋，次引證，後揀濫。今初，三世區分，名為隔法；而互相在，即是異成。而疏文中但作十世，言三世各三等者，取意以立，即離世間品意。文云：菩薩有十種說三世。何等為十？所謂：過去說過去，過去說現在，過去說未來，現在說過去，現在說平等，現在說未來，未來說過去，未來說現在，未來說無盡，又三世一念，總成十世。上言無盡，即是未來未來；欲彰無窮，故云無盡。現在平等，即現在現在；以可目賭，例同過、未，故云平等。不言一念，亦名九世；攝歸一念，故云十世。
然若依舊解，如以五日而為九世，初一、二、三為過去三世，中二、三、四為現在三世，後三、四、五為未來三世。義當正在第三日，前望取二，後望取二，故有五日成三三世。義似進無九世之體，退過三世之數。今但用三世互為緣起，便成九世；不離一念，故為十世。謂如因過、未，而有現在，則現在中已有過、未。法從因出，不異因故。餘二因二，例此，可知。即中論。時品破於執時，立無窮過。今無所執，故以其過成稱性緣起。廣如離世間品疏文釋之。
疏以時無別體下，出十世融通所以。如見華開，知是芳春；茂盛結果，知是朱夏；凋落為秋；收藏為冬。皆因於物知四時也。
疏是故晉經下，二、引證。引晉經不釋者，以文顯故。等者，等取次半云：非長亦非短解脫人所行，即當今經普賢行品，如下所引。疏普賢行云：過去中未來未來中現在等者，等取下半云：三世互相見一一皆明了，即同向引晉經偈也。此偈前文復有偈云：無量無數劫解之即一念知念亦無念如是見世間。疏無量劫即一念，一念即無量劫等者，即晉經。初發心功德品。今經云：不可說劫與一念平等，一念與不可說劫平等。而言等者，等取餘經。若此之類，皆可引證。如十地品第十地云：菩薩知種種入劫智，所謂：一劫入多劫，多劫入一劫，乃至云：長劫入短劫，短劫入長劫等。
疏時無別體，故不別立，以為所依者，三、揀濫也。以刊定記不取十世以為玄門。意云：以時是所依體事十中之一。若長劫入短劫等，即相入門耳；若云長劫即短劫，即相即門。故知十世非別玄門。斯亦有理。古意以餘十對有體可得，得為所依。時依法有，無別自體，何能與他為所依耶？又緣外道計時為常，故不存之，以為體事。是故依古別立玄門。
疏：十、此圓教法，理無孤起，必攝眷屬隨生。下云：此華即有十世界微塵數華以為眷屬。又如一方為主，十方為伴，餘方亦爾。是故主主、伴伴各不相見，主伴、伴主圓明具德。
鈔：第十、主伴圓明具德門，疏文分三：初、正明，二、引證，三、重以例釋。今初，理無孤起者，即辨主、伴所由。
疏下云：此華即有下，二、引證，即十地受位處文。文云：其最後三昧名受一切智勝職位。此三昧現前時，有大寶蓮華忽然出現，其華廣大，量等百萬三千大千世界。下廣歎德竟，云有：十三千大千世界微塵數蓮華以為眷屬，即華眷屬。又現相品中：佛眉間出勝音菩薩，與無量諸眷屬俱時而出，即人眷屬。佛放眉間光明，無量百千億光明以為眷屬，即光明眷屬。又法界修多羅以佛剎微塵數修多羅而為眷屬，即法眷屬。故隨一一，皆有眷屬。
若以餘經望此，但為眷屬，不為主伴。今言眷屬者，約當經中事以為眷屬，眷屬即伴，故證主伴。疏又如一方為主下，亦是義引經文。約方明主、伴，謂如此方法慧菩薩說十住時，餘方菩薩皆悉來證，言：我等佛所亦說此法，文句、義理與此無別，即主伴義。
疏是故主主、伴伴下，三、重以例釋。謂此方法慧為主之時，不得為伴；十方法慧為伴之時，不得為主。故此為主時，不得與彼為主相見；彼為主時，此須為伴，故亦不得見此為主。故云主主、伴伴各不相見。言主伴、伴主圓明具德者，此方為主，與彼方為伴相見；此方為伴，即與彼方為主相見。若主、伴義成，則圓明具德。餘如教迹鈔說。
疏：舉華既爾，一塵等事亦然。如此事華既帶同時等十義，具此十門；而此事等具餘教等十門，則為百門。事法既爾，餘教義等具百亦然，則為千門。如教義等有此千門，彼同時門中亦具百門；餘廣狹等例爾，亦有千門。若重重取之，亦至無盡。
鈔：疏舉華既爾下，第三、結例成益。於中二：先舉一例餘，後結勸修益。前中文有四節：初、以華例事；二、以事例餘所依；三、以所依例能依門；四、結成重重，以至無盡。今初，又二：先正明，以華事例於餘事，故云舉華既爾，一塵等事亦然。
後如此事華既帶同時下，類結成門。謂上廣說十門，唯約事說，謂華事上說：一切事同時具足、事廣狹無礙、事一多相容、事一多相即，乃至事主伴，故云此事華既帶同時具足等十義。言而此事等具餘教等十門者，謂事上有教義同時具足、教義廣狹、教義一多、教義相即，乃至教義主伴，復為二十也。二、境智同時具足、廣狹相容，乃至主伴，復為三十也。三、行位同時具足、廣狹，乃至主伴，復為四十。四、因果同時具足相應等，復為五十。五、依正，六、體用，七、人法，八、逆順，九、感應。各有同時等，添為百門，故云而此事等具餘教等十門，則為百門。
疏事法既爾下，第二、以事所依例餘所依教等九。謂：事法既有百門，二、教義為百門，三、境智為百門，乃至感應，皆具百門，故有千門。
疏如教義等有此千門下，第三、以所依法例能依玄門，亦成千門。謂前以所依體事為首，今以能依玄門為首，謂同時門中具同時教義、同時事理、同時境智，乃至同時感應，故有十門。同時門中具廣狹等，其廣狹等有廣狹教義等，故成百門；二、廣狹具百，例同時門；三、相容門具百；四、相即門具百；乃至第十主伴門具百。故成千門。然其後千不異前千，但互舉為首而成異耳。又前分總、別，則同時門中具下九門，下之九門不具同時。今約不相離說，故得九門例前同時，亦具九門，成二千門。
疏若重重取之，亦至無盡者，四、結成無盡。言重重取者，謂如初一門中具十，十中取一，此一亦須具十，具百，具千，以不相離故。如一既爾，千門各十，義類亦然，則具十千；十千之中隨取其一，亦具十千。如一千錢，共為緣起，一錢為首，則具一千。餘亦如是，則有千千；千千之中隨取其一，亦具千千，故至無盡。又重重者，一事之中有多事，故一境之中亦有多境，一智之中復有多智等，更相涉入，亦無盡也。
疏：於此十門圓明顯了，則常入法界重重之境。
鈔：疏於此十門下，第二、結勸修益。以是具德無盡法門，唯普眼境界上智能入，故當勤修，必成大益。
疏：第二、明德、用所因。問：有何因緣令此諸法得有如是混融無礙？答：因廣難陳，略提十類：一、唯心所現故，二、法無定性故，三、緣起相由故，四、法性融通故，五、如幻夢故，六、如影像故，七、因無限故，八、佛證窮故，九、深定用故，十、神通解脫故。十中隨一，即能令彼諸法混融無礙。十中，前六通約法性為德相因，法爾如是；後二皆是業用，義通因、果；七、約起修，義通德相、業用；八、約果德，唯是德相故。前之十門通德相、業用。約佛，則用亦德相，德上用故；約機，則相亦稱用，令知相故。即用之相，染、淨雙融；即相之用，能染能淨。故相及用不分兩別。
鈔：第二、德、用所因，疏文分三：初、問答總明；二、初唯心下，隨門別釋；三、由上十因下，總結所屬。初中有四：一、標舉章門；二、問：有何因緣下，假問生起；三、答：因廣難陳下，列數總答；四、十中隨一下，總相會通。於中有三：初、總標功能。次、十中前六下，料揀差別。謂前十玄門，則通德相、業用；今出所以，則有通、局耳。三、從前之十門下，會通德、用，遮其異釋。謂由刊定記別立德相、業用二種十玄，故今通之。明但一重，自含德、用，不須分二。於中有二：先別明，後結成。前中亦二：先以互通釋非兩別；後通染、淨，辨二雙融。今初，先兩句標；後約佛下，釋。謂佛體上之用即德相故，如有音聲、辭辯之用，即是德者相故。若令眾生見於即、入，無有障礙，故相名用。
疏即用之相下，第二、會通染、淨，辨二雙融。亦由刊定立二別云：德相純淨，業用通染，即令眾生作佛身等，故通染也。今明在佛德相，染、淨二相皆盡，而現染用。舉用同體，故師子座中頓現眾生居處、屋宅。德相豈不能現染眾生耶？相若不現，何有微細門耶？微細頓現一切染、淨，但現而常虛，如鏡中像，故云雙融耳。又相作相入，彼德相所無；今明法爾常入，常能作故。如十定品山間、山上日影喻中雖能互照，或說日影出七山間，或說日影入七山間。如此出、入，即湛然不動，常入、出矣。豈要對機，方有入耶？相作即是相即之義，義如前會。
疏故相及用不分兩別下，第二、結成也。非是德、用二義不分，但不別立二種十玄，唯一十玄通德、用耳。
疏：初唯心現者，一切諸法，真心所現，如大海水，舉體成波。以一切法無非一心，故大、小等相隨心迴轉，即、入無礙。
鈔：疏如大海水，舉體成波者，心能變境，境須似心；心既無礙，境亦無礙。況真心所現，揀異妄心。真法具德，故能即、入，重重無礙。言舉體者，全真成妄也。
疏：二、法無定性者，既唯心現，從緣而生，無有定性性、相俱離。小非定小，故能容太虛而有餘，以同大之無外故；大非定大，故能入小塵而無間，以同小之無內故。是則等太虛之微塵，含如塵之廣剎，有何難哉！舊經十住品云：金剛圍山數無量悉能安置一毛端欲知至大有小相菩薩以是初發心。一非定一，故能是一切；多非定多，故能是一；邊非定邊，故能即中；中非定中，故能即邊。延、促、靜、亂等，一一皆然。
鈔：疏法無定性等者，文中有三：初、約大、小正釋，次、引證，三、例釋餘法。今初也。疏有何難哉者，以小塵有大，卻如太虛；廣剎有小，卻如小塵。廣大之塵含於小剎，故無難也。
疏舊經十住品者，二、引證也。所以引舊經者，以文顯故。今經云：無量無數輪圍山欲悉令入毛孔中如其大小皆得知菩薩以此初發心。若依當經，則無定性之理。義非顯著，豈如晉經欲知至大有小相耶！
疏一非定一下，三、例釋餘法。言中、邊者，乃有二義：一、邊方中土，此則事事無礙，如名號品極輪圍邊有四天下，亦有十方，則知邊非邊矣。遞相圍繞，故中亦是邊，明是事事無礙也。若云中道者，二行不同。中、邊相即，亦是事事無礙，亦通事理無礙耳。延、促者，一念為促，長劫為延，即念劫圓融也。靜、亂者，入定、出定二行別故。由無定相，亦得相即。亦如東方入正定，西方從定起等，尤是事事無礙也。
疏：三、緣起相由者，謂大法界中緣起法海，義門無量。約就圓宗，略舉十門，以釋前義。謂緣起法要具此十義，緣方起故，闕則不成。
鈔：疏三、緣起相由者，疏文有三：初總，次別，後結。今初，又三：初、總彰多門。謂大法界中緣起者，揀於內外、染淨一事緣起也。如外水土、人功、時節為緣，則有芽起；內無明、行等為緣，有識等起。今則不然。總收法界為一緣起，故云大也。又即一緣起具多義門，全同法界，即大緣起不同三乘，但明因緣生法無性而已。疏約就圓宗下，二、標舉章門。疏謂緣起法下，三、彰十所以。
疏：一、諸緣各異義，謂大緣起中諸緣相望，要須體、用各別，不相雜亂，方成緣起。若雜亂者，失本緣法，緣起不成。此則諸緣各各守自一位。文云：多中無一性一亦無有多。
鈔：疏一、諸緣各異義下，第二、別釋也。十門之中，初三是本；後七從生，謂四、五、六從初門生，七、八及九從第二生，其第十門從第三生。第三但合前二門，故唯生一門。就初三門：初一是異體門，二即同體門，三即同、異合明。所以有同、異體者，以諸緣起門內有二義故：一、不相由義，謂自具德故，如因中不待緣是；二、相由義，如待緣等是也。初即同體門，後即異體門。若爾，何以初異體門中云諸緣各別，不相雜亂？第二同體門中云互相徧應，方成緣起？釋曰：謂要由各異，方得待緣；要由徧應，方自具德耳。所以前之二門各生三者，有三義故：一、互相依持，有力、無力故；二、互相形奪，有體、無體故；三、體、用雙融，無前後故。已知大意，次正釋文。
第一門即異體門。於中有四：初、正釋；次、若雜亂下，反成；三、此則諸緣下，結示；四、文云下，引證，即光明覺品。更下半云：如是二俱捨普入佛功德。上半即相成並立義，下半形奪兩亡義。今非下半形奪之義，故不引之。然由相成，方各有體。
疏：二、互徧相資義，謂此諸緣要互相徧應，方成緣起。如一緣徧應多緣，各與彼多全為一故。此一即具多箇一也。若此一緣不具多一，即資應不徧，不成緣起。此則一一各具一切。下文云：知以一故眾知以眾故一。
鈔：疏二、互徧相資義，即同體門，文中亦四：初、正釋。言此一即具多箇一者，如十錢為緣，一錢當體，自是本一；應二之時，乃名初一，以為二一；應三，為三一；乃至應十，為十一。故有多一。
疏若此一緣不具多一，即資應不徧，不成緣起者，第二、反成也。若無十一，本一不能應餘九故。
疏此則一一各具一切者，第三、例餘也。如一既有十，二、三、四等亦各有十，故云一一各具一切。如十錢為喻。其法界差別無盡法中，各各徧應，故隨一一，各具法界差別法也。
疏下文云下，第四、引證，即忉利宮中偈讚品真實慧菩薩偈文。下半云：諸法無所依但從和合起。此證第三門義，故今但引上半。
疏：三、俱存無礙義，謂凡是一緣，要具前二，方成緣起。以要住自一，方能徧應；徧應多緣，方是一故。是故唯一、多一，自在無礙鎔融，有其六句：一或舉體全住，是唯一也；或舉體徧應，是多一也；或俱存；或雙泯；或總合；或全離。皆思之，可見。文云：諸法無所依但從和合起。此上三門，總明緣起本法竟。
鈔：疏三、俱存無礙義等者，雙融同、異也。文中亦四：一、正釋。二、是故唯一、多一，自在下，句數料揀。於中有二：先、總明。欲多常多，欲一常一，故云自在。二、一或舉體全住下，別釋，初二句可知。三、或俱存者，俱存住自及徧應也，亦俱存唯一及多一也。四、或雙泯者，即第四句，由俱存，則相即、奪故。住一即徧應，非住一也；徧應即住一，非徧應也。五、或總合者，合前四句，為解境故。六、或全離者，全離前五，成行境故。三、文云：諸法下，引證，如前已引。意取和合起義。四、此上下，總結三門大旨。
疏：四、異體相入義，謂諸門力、用遞相依持，互形奪故。各有全有力、全無力義，緣起方成。
鈔：疏四、異體相入義等者，疏文有五：一、總釋，二、引證，三、反成，四、結成正義，五、別示其相。今初，遞相依持者，以是緣起一、多等，非定性一、多等故。
疏：如論云：因不生，緣生故；緣不生，自因生故。
鈔：疏如論云：因不生，緣生故等者，二、引證也。然論有二意：一、顯無生之義。則上句以緣破自。如中論云：如諸法自性不在於緣中。以若有自性，不合假眾緣；既假眾緣，則自性應在緣中。緣中求自性不可得，故無自性生。下句以自破緣，故云緣不生，自因生故。謂若他生，則但有緣即應能生，不合假於自因；今假於因，明非他生也。上來顯無生之義耳。二者、顯緣起義。因不生者，因全無力；緣生故者，緣全有力。下句例知。今正用此意證成上義。
疏：若各唯有力，無無力，則有多果過，一一各生故；若各唯無力，無有力，則有無果過，以同非緣，俱不生故。
鈔：疏若各唯下，三、反成上義，亦是解妨。謂有問言：因、緣各自不生，和合共力有生，復有何過？斯即立共生義。故先通云：若爾，則有多果過。釋云：一一各生故，如穀子為因，水土、人功、時節是緣，應生五果，謂：穀芽、水芽、土芽等。故云多果。次有問言：若爾，總皆無力，合而能生，復有何過？此亦立共生義。故復通云有無果過。謂金、石、火等於芽無力，不能生芽；水、土、穀等於芽無力，安能生芽？故同火等，非緣不能生果，云無果過也。
疏：是故緣起要互相依，具力、無力，如闕一緣，一切不成。餘亦如是。
鈔：疏是故緣起下，四、結成正義。謂既全有力，全無力，緣起不成，要一有力，一無力，緣起方成。疏如闕一緣下，指事別明也。如無一，即無二、三等，亦如無柱，即無梁、無椽等，以闕一事，餘皆不成舍等緣故。言餘亦如是者，若無二，亦無一、無三等；若無三，亦無一、二等；乃至若無十，亦無一、二等。若無梁，亦無柱等。隨舉一法，闕緣不成。今法界中隨闕一事，一切法界不成緣起也。
疏：是故一能持多，一是有力，能持於多；多依於一，多是無力，潛入一內。由一有力必不與多有力俱，是故無有一而不攝多也；由多無力必不與一無力俱，是故無有多而不入一也。如一持多依既爾，多持一依亦然。反上，思之。
鈔：疏是故一能持多下，第五、別示其相。於中有三：初、明以一望多，二、例多望一，三、結成句數。初中復二：先明一持多依，後例多持一依。今初，又二：先正明依、持之義。後由一有力必不與多下，釋成，亦通妨難。恐有難云：一之與多，俱有有力、無力二義，云何一能攝多？故此通云：由二有力與二無力必不俱故；以能為緣邊即是有力，要對所起是無力故。思之。
疏如一持多依下，二、例多持一依也。是則多是能起，能為緣故；一是所起，是所成故。
疏：如一望多，有依有持，全力、無力常含多在己中，潛入己在多中，同時無礙。多望於一，當知亦爾。
鈔：疏如一望多，有依有持下，第二、例多望一也。於中有二：先、結前，即是舉於能例；二、多望下，生後，即是正釋。問：既前門之中先明一持多依，後例多持一依，義已圓足，何得更有此多望一耶？答：此有深旨，謂前一望多中，一為持邊，一能攝多；一為依邊，一能入多。雖復多上有持，但取一為能入，是故並屬一望於多。所以疏文欲釋後段多望於一，先結前段，云如一望多，有依有持等。有依者，即前多持故，成一依也。有持者，即前一有力，為多依故。言全力者，成上一持。言無力者，成上一依。言常含多在己中者，一有力為持，能攝多故。言潛入己在多中者，一無力為依，便入多故。故此二句皆屬一望多也。
疏多望於一，當知亦爾者，二、生後，正釋也。若總釋者，但改前一字為多字，多字為一字，則義自現。如恐不曉，更為具作，應云：多能持一，多是有力，能持於一；一依於多，一是無力，潛入多內。由多有力必不與一有力俱，是故無有多而不攝一也；由一無力必不與多無力俱，是故無有一而不入多也。如多持一依既爾，一持多依亦然，反上，思之。是則能攝亦是多，能入亦是多。雖多攝一即是一入多，然名多攝耳。雖多入一即是一攝多，而名多入耳。則前之二門攝入，皆屬一；後之二門攝入，皆屬多。則二義天隔，非繁重也。
疏：俱存、雙泯，二句無礙，思之。
鈔：疏俱存、雙泯下，三、結成句數。謂上一攝多是第一句。多攝一是第二句。俱存即第三句，謂一攝一入時即多攝多入故。雙泯者即第四句，謂一攝一入即多攝多入故，便一攝一入泯；多攝多入即一攝一入故，則多攝多入泯。故云雙泯。對前別明二句，則有四句，亦可成六。五、俱照前四，成解境故。六、頓絕前五，成行境故。
疏：五、異體相即義，謂諸緣相望，全體形奪，有有體、無體義，緣起方成。
鈔：疏五、異體相即義者，此中但即與前入異，文勢大同。五段之文唯闕引證耳。於中有四：一、立理略明，二、反顯前理，三、結成正義，四、別示其相。今初，為能起邊，即是有體；為所起邊，即是無體。如云：從緣生法，是法即空，意取所生空也空即無體義。言形奪者，以能起之緣，形對所起，奪彼所起，令無體也。
疏：若闕一緣，餘不成起，故緣義則壞。
鈔：疏若闕一緣，餘不成起，故緣義則壞者，二、反顯前理，成有體義也。如無一緣，二、三、四等皆不成故，則知一有體也。
疏：得此一緣，令一切成起。所起成故，緣義方立。
鈔：疏得此一緣下，三、結成正義。既一切由一，故一有體也。
疏：是故一緣是能起、能成，故有體；多緣是所起、所成，故無體。由一有體不得與多有體俱，多無體必不得與一無體俱。是故無有不多之一，無有不一之多。一多既爾，多一亦然，反上，思之。
鈔：疏是故一緣是能起下，四、別示其相。於中有三：初明一望多，次例多望一，後結成句數。今初，亦二：先明一有體，後例多有體。前中文二：先正明，可知；後由一有體不得與多有體俱下，釋成，亦是解妨。謂有難言：一之與多，俱有有體、無體二義，云何獨言一有體耶？故今通云：由有、無二義不得並故。今一為能起邊，多必是所起故。若不爾者，能、所不成，緣起亦壞。言是故無有不多之一者，此一即是多故；無有不一之多者，此多即是一故。問：一不即多，有何過耶？答：有二過故：一、不成多過，謂一既不成多，餘亦不成多故，如一不成十，二、三、四等亦不成十，故無十過。二、多不成一過，謂若一不成十，此十即不成；由十不成，故一義亦不成。以無於十，是誰一故？一不即多，成過既爾；多不即一，成過亦然。又若不相即，緣起門中空、有二義即不成立，便有自性斷滅等過故。
疏一多既爾，多一亦然，反上，思之者，反上一有體卻為一無體，多無體卻為多有體，更無別義。
疏：如一望多，有有體、無體，故能攝他同己，廢己同他，同時無礙。多望於一，當知亦爾。準前，思之。
鈔：疏如一望多下，第二、例多望一也。於中亦二：先結前，即是舉於能例，大意全同前相入門也，但即、入別耳。言有體、無體者，有體，即前一是能起，故有體也；無體者，即前舉例中多一亦然，明一無體也。故能攝他同己者，成上一有體攝他多也，即前無有不一之多耳。廢己同他者，成前一無體也。故廢己一同他多也，即前無有不多之一耳。雖有有體、無體二義，皆屬一望於多，故云攝他同己，廢己同他。
疏多望於一下，二、生後正例，全同前門，但改一為多，改多為一耳。若結，應云：攝他一同多己，廢多己同一他耳。前一望於多，攝之與廢，皆是一也；此中多望於一，攝、廢皆是多。則二義懸隔矣。餘如相入門，思之。
疏：俱存、雙泯，二句無礙，亦思之，可見。
鈔：疏俱存、雙泯者，第三、結成句數。俱存，謂正一攝他同己、廢己同他時即是多攝一同己、廢己同一也。雙泯者，以一望於多二義即是多望於一二義故，則一望於多二義泯矣；多望於一二義即是一望於多二義故，則多望於一二義泯也。旨不異前，故令思之。
疏：六、體用雙融義，謂諸緣法要力、用交涉，全體融合，方成緣起。是故圓通亦有六句：一、以體無不用，故舉體全用，則唯有相入，無相即義。二、以用無不體，故舉用全體，則唯有相即，無相入也。三、歸體之用，不礙用；全用之體，不失體。是則無礙雙存，亦入亦即，自在俱現。四、全用之體，體泯；全體之用，用亡。非即非入，圓融一味。五、合前四句，同一緣起，無礙俱存；六、泯前五句，絕待離言，冥同性海。此上三門，於初異體門顯義理竟。
鈔：疏六、體用雙融義等者，文中有三：初立理略釋。次是故圓通下，開章別釋，成六句故：初一、以體就用，二、以用就體，三、體、用雙存，四、體、用雙泯以體、用交徹，形、奪兩亡，即、入同源，故圓融一味，五、成解境，六、成行境。並顯可知。疏此上三門等者，後結所屬也。
疏：七、同體相入義，謂前一緣所有多一與彼一緣體無別，故名為同體。
鈔：疏七、同體相入義等者，釋中有三：初、別釋同體義，二、雙釋即、入所以，三、正解此門。今初，言謂前一緣者，即指前第二門，以第二是此門本同體門故。如一本自是一，則為本一；應二，為二一；應三，為三一等。只是一箇一，對他成多。亦如一人，望父名子，望子名父，望兄為弟，望弟為兄等。同一人體，而有多名。今本一如一人，多一如諸名也。
疏：又由此一緣應多緣，故有此多一。所應多緣，既相即、入，令此多一亦有即、入也。
鈔：疏又由此一緣下，二、雙釋即、入二義所以。謂同體即、入，由異體成。異體相入，故令同體相入；異體相即，故令同體相即。此有二義：一、若直說者，如異體二即是本一，其同體二豈非即本一耶？異體三即本一，則同體上三亦本一矣。正是今意。二者、本一自與多一互為緣起，例同異體相由故耳。次疏具之。
疏：先明相入，謂一緣有力，能持多一；多一無力，依彼一緣。是故一能攝多，多便入一。一入多攝，反上，應知。餘義、餘句，準前，思之。
鈔：疏先明相入者，三、正釋此門也。此亦有二：初明一望於多；後餘義下，例多望於一。前中亦二：先、明一有力，多無力。言一能攝多，多便入一者，多即餘九一，一即本一也。疏一入多攝，反上應知者，二、例多一有力，本一無力也。以由我多一，方名本一為本一故。故多一有力，便攝本一，本一入多一也。
疏餘義、餘句下，二、例多望於一也，亦全同前異體相入門中。言餘義者，謂上明本一望多一，有持有依，全力、無力，故能常含多一在己一中，潛入本一在多一中，無有障礙；今明多一望於本一，亦有全力、無力，故能常含本一在多一中，潛入多一在本一內，亦無障礙。故云餘義也。言餘句者，即俱存、雙泯四句、六句。例前異體，故不繁說。
疏：八、同體相即義，謂前一緣所具多一，亦有有體、無體之義，故亦相即。以多一無體，由本一成多，即一也；由本一有體，能作多一，令一攝多。如一有多空既爾，多有一空亦然。餘義、餘句，並準前，思之。
鈔：疏八、同體相即義等者，疏文亦二：先明以一望多；後餘義下，例多望一。前中亦二：先明本一有體，後例多一有體。今初，又二：先言亦有有體、無體之義者，總出所以，亦同異體門中能成有體、所成無體也；後以多一無體下，正釋本一有體，在文可思。疏如一有多空既爾下，二、例多一有體也。由有多一，方名本一為本一，故多一有體，本一無體也。多一有體，故能攝本一；本一無體，潛入多一也。
疏餘義下，第二、例多一望本一也。謂上本一有有體、無體，故能攝多一同己，廢本一同他，同時無礙；今多一望本一，亦有有體、無體，能攝本一同己，廢多一同他，同時無礙。全例前異體中文，故云餘義也。餘句者，亦即俱存、雙泯四句、六句耳。
疏：九、俱融無礙義，謂亦同前體、用雙融，即、入自在，亦有六句，準前，應知。此上三門，於前第二同體門中辨義理竟。
鈔：疏九、俱融無礙等者，疏文亦二：先正釋本門；後此上下，結前三門所出。前中言亦同前者，同前異體門也，即前第六門也。尋前第六，於義分明；但有同體，與前別耳。恐不曉者，今當具說。謂同體緣起法中力、用交涉，全體融合，方成緣起。是故圓融亦有六句：一、以體無不用，故舉體全用，則唯有同體相入，無相即義。二、以用無不體，故舉用全體，則唯有同體相即，無相入義。三、歸體之用，不礙用；全用之體，不失體。是則無礙雙存，亦即亦入，自在俱現。四、全用之體，體泯；全體之用，用亡。非即非入，圓融一味。五、合前四句，同一同體緣起，無礙俱存。六、泯前五句，絕待離言，冥同性海。故云準前，應知。
疏：十、同異圓滿義，謂以前九門總合為一大緣起，令多種義門同時具足也。由住一徧應，故有廣狹自在門。由就體就用，故有相即相入門。由異體相容，具微細門；異體相即，具隱顯門。又就用相入為顯，令就體相即為隱；即顯入隱亦然。又由異門即、入為顯，令同體即、入為隱；同顯異隱亦然。又由異體相入帶同體相入，具帝網門。由此大緣起即無礙法界，故有託事顯法門。顯於時中，故有十世門。相關互攝，故有主伴門。此第十圓滿一門，就前第三門中以辨義理。故下文云：菩薩善觀緣起法，於一法中解眾多，眾多法中解了一。又云：一中解無量無量中解一了彼互生起當成無所畏等。皆其義也。
鈔：疏十、同異圓滿等者，疏文有三：此上一句標名；次謂以前下，別釋；後此第十下，結屬引證。今初，謂前來異體四門、同體四門及第三同、異俱存，並不出同、異。今合一處，不偏一門，故云圓滿。
二、別釋中具足十玄。今初，從以前九至具足也，即同時具足相應門。言多種義門者，有本有末、有同有異、有入有即四句、六句等。合前九門為同時門也，以是總故。隨闕一義，緣起不成。故下之九門，各先釋義，後結屬。
疏由住一徧應，故有廣狹自在門者，即前本門第二門也。住一，故狹；徧應，故廣。言就體就用者，就體，故相即；就用，故相入。並通同體、異體。
疏由異體相容者，即別取前第四異體相入門中一半之義。然入通能入、所入，多就能說；容亦有能容、所容，亦就能說。然所入即是能容，所容即是能入。今微細門但取容義，不取入義，故云一半。
疏異體相即，具隱顯門等者，釋此隱顯，疏有三重，此即初也。若爾，相即應同隱顯耶？答：上來九門但有即、入、同、異四義，用斯四義以成十玄。故一義中容有多義。此中，由此即彼，故此隱彼顯；由彼即此，故彼隱此顯。由相即故，成隱顯義。成門已竟，義則不同。謂相即，要此彼合一；隱顯，則彼此皆存。如東方入定，定身在東；西方定起，起身在西。故二不泯。況具下二義，尤異相即也。
疏又就用下，第二番釋隱顯也。謂正論入門，即義如虛空故。謂若更存即，則入義不成。謂即則泯一，入則存二，義不壞故。正即無入，例上，可知。疏又由異門下，第三番釋隱顯義。由同、異二體義乖，故二門不得並立。事須隱、顯，可知。
疏又由異體相入帶同體相入，故具帝網門者，同體相入，一中已含於多，而更入於異體，故有重重之義。同體相入，如一鏡已含多影，更入異體，如含影之鏡更入餘鏡，故有重重無盡義也。餘門可知。
疏此第十下，三、結屬引證。先結屬，後引證。今初由第三本門之中融同、異故。今則近融前六門，則異體中三門與同體三門相成。無異體，同體不成；無同體，異體不成。故六門相成。後之七門從前三生。前三融故，後七必融。故十門一揆也。例前第三融通，亦有六句：一、或舉體全異，具入、即俱。二、或舉體全同，亦具入、即俱。三、或具同、異雙現，無二體故。四、或雙非同、異，以相奪俱盡故。謂同即異，故非同；異即同，故非異。五、或具四，為解境故。六、或絕前五，成行境故。故約智顯理，諸門不同。廢智忘筌，一切叵說。說與不說，無礙難思，沒同果海，唯亡言遣照，庶幾玄趣耳。
疏故下文云下，引證。略引二文：一、即十忍品；二、又云下，光明覺品。然所引文，乃是總意，由第十門義是總故。
疏：上來緣起相由門竟。
鈔：疏上來緣起下，第三、總結。
疏：第四、法性融通門者，謂若唯約事，則互相礙，不可即、入；若唯約理，則唯一味，無可即、入。今則理、事融通，具斯無礙。謂不異理之一事具攝理性時，令彼不異理之多事隨所依理，皆於一中現。若一中攝理不盡，則真理有分限失；若一中攝理盡，多事不隨理現，則事在理外失。今既一事之中全攝理盡，多事豈不一中現。華藏品云：華藏世界所有塵一一塵中見法界。法界即事法界矣。
鈔：第四、法性融通門者，謂真如既具過恆沙德，如所起事，亦具德無盡，以真法性融通諸事，故無礙也。文中二：先總，後別。總中二：一、揀非。謂理、事抗行，不得事事無礙故。是知有言：須彌元不有，芥子舊來空；將空納不有，何處不相容者，斯言未當耳。
疏今則理、事下，第二、顯正。於中亦二：先標舉；後謂不異理之一事下，別示其相。於中四：一、順明。以一切諸法皆依於理，無離理者。今一事全攝於理，故帶一切事入一事中。二、若一中攝理不盡下，反立。謂若攝理不盡，則真理可分，則有一理、二理乃至多理之失。今真理湛然，故不可分；一味平等，故無二理。若遮此過，云攝理盡。而其多事不入一事者，則不入之事在於理外，便令理離於事，而自入一事之中；事離於理，不來一事之內。然離理有事，事成定性；離事有理，理同斷滅。過尤深矣。三、今既一事之中下，結成正義。既離可分之過，故全攝理盡。又無事、理相離之過，故事隨理而頓現一事之中。四、華藏下，引證，可知。
疏：斯即總意，別亦具十玄門。
鈔：疏斯即總意，別亦具十玄門者，第二、別明也。於中二：先結前生後；
疏：一、既真理與一切法而共相應，攝理無遺，即是諸門、諸法同時具足。二、事既如理能包，亦如理廣徧，而不壞狹相，故有廣狹純雜無礙門。又性常平等，故純；普攝諸法，故雜。三、理既徧在一切多事，故令一事隨理徧一切中；徧理全在一事，則一切隨理在一事中。故有一多相容門。四、真理既不離諸法，則一事即是真理，真理即是一切事故。是故此一即彼一切事。一切即一，反上，可知。故有相即自在門。五、由真理在事各全非分，故正在此時，彼說為隱；正在彼時，此即為隱。故有隱顯門。六、真理既普攝諸法，帶彼能依之事，頓在一中，故有微細門。七、此全攝理，故能現一切；彼全攝理，同此頓現。此現彼時，彼能現、所現俱現此中；彼現此時，此能現、所現亦現彼中。如是重重無盡，故有帝網門，以真如畢竟無盡故。八、即事同理，故隨舉一事即真法門，故有託事門。九、以真如徧在晝、夜，日、月、年、劫，皆全在故。在日之時不異在劫，故有十世異成門。況時因法有，法融，時不融耶？十、此事即理時，不礙與餘一切恆相應，故有主伴門。故一理融通，十門具矣。
鈔：後一、既真理與一切法下，正顯別相。十門之義，皆依真如別德而立。下第八迴向明真如具百門之德。今略舉十四種德，成十玄門：一、譬如真如與一切法而共相應及不相捨離二德，成第一同時具足相應門；二、譬如真如性常平等及譬如真如普攝諸法二德，成廣狹門；三、無所不在德，成相入門；四、譬如真如不離諸法及與一切法同其體性二德，成相即門；五、譬如真如無有分限及恆守本性二德，成隱顯門；六、譬如真如普攝諸法德，成微細門；七、畢盡無盡德，成帝網門；八、譬如真如與一切法同其體性德，成託事門；九、徧在晝、夜及徧在年、劫二德，成十世門；十、性常隨順及與一切法恆共相應二德，成主伴門。疏中密用經意。以經文對疏，一無差失。設有不具經文，意亦有之。文中，先別明十門；後故一理融通，十門具矣者，結也。文並可知。
疏：五、如幻夢者，猶如幻師，能幻一物以為種種，幻種種物以為一物等。經云：或現須臾作百年等。一切諸法，業幻所作，故一、異無礙。
鈔：五、如幻夢中二：先幻，後夢。前中，先喻，後合。前中，先正釋；後經云下，引證。此即晉經。賢首品文。等取下句云：幻力自在悅世間。今經云：譬如幻師知幻法能現種種無量事須臾示作日月歲城邑豐饒大安樂等。普賢行品云：譬如工幻師示現種種事其來無所從去亦無所至幻性非有量亦復非無量於彼大眾中示現量無量等。四十二經云：佛子！譬如幻師，持呪得成，能現種種差別形相。呪與幻別，而能作幻；呪惟是聲，而能幻作眼識所知種種諸色等。十忍品云：譬如幻非象，非馬，非車，非步，非男，非女，非童男，非童女。乃至云：非一，非異，非廣，非狹，非多，非少，非量，非無量，非粗，非細非是一切種種眾物。種種非幻，幻非種種，然由幻故，示現種種差別之事。如是等文，其處非一。
疏一切諸法，業幻所作，故一、異無礙者，二、合也。華藏品云：如幻師呪術能現種種事眾生業力故國土不思議。明知業即喻幻師。又如中論偈云：譬如幻化人復作幻化人如初幻化人是則名為業幻化人所作是名為業果等。又十忍品云：佛子！此菩薩摩訶薩知一切法皆悉如幻，從因緣起。於一法中解多法，於多法中解一法等。偈中云：眾生及國土種種業所造入於如幻際於彼無依著。又偈云：諸業從心生故說心如幻若離此分別普滅諸有趣。斯則顯業自如幻矣。又云：度脫諸眾生令知法如幻眾生不異幻了幻無眾生等。其文非一。
疏：言如夢者，如夢中所見廣大，未離枕上；歷時久遠，未經斯須。故論云：處夢謂經年覺乃須臾頃故時雖無量攝在一剎那。
鈔：疏言如夢等者，疏文分二：先喻，後引論證。便當於合。初中言所見廣大，未離枕上者，六十經夢遊天宮喻云：譬如有人，於大會中昏睡安寢，忽然夢見須彌山頂帝釋所住善見大城，乃至云：其人自見著天衣服，普於其處住、止周旋。其大會中一切諸人雖同一處，不知不見。何以故？夢中所見，非彼大眾所能見故。釋曰：天宮廣大，豈離枕上？餘類此知。昔人云：枕上片時春夢中，行盡江南數千里等，亦時非離須臾也。普賢行品云：了達諸世間假名無有實眾生及世界如夢如光影於諸世間法不生分別見善離分別者亦不見分別無量無數劫解之即一念知念亦無念如是見世間無量諸國土一念悉超越經於無量劫不動於本處等。如是自在，皆由如夢。故十忍品云：譬如夢中見種種諸異相世間亦如是與夢無差別。又云：譬如夢所見長短等諸色。如是等文，其處非一，皆以如夢長短即無長短，故不礙長短也。
疏故論云：處夢謂經年覺乃須臾頃等者，二、引證。便當合文，即無性攝論第六所引。但言如有頌云，斯即引經耳。按西域傳云：昔有隱士，結廬屏迹，博習伎術，究極神理，能使瓦礫為寶，人、畜易形，但未能馭風雲，陪仙駕。閱圖考古，更求仙術，其方曰：夫神仙者，長生之術也。將欲求學，先定其志，築建壇場，命一烈士，執長刀立壇隅，屏息絕言，自昏達曙。求仙者，中壇而坐，手按長刀，口誦神呪，收視反聽，達明登仙。是人既得仙方，而訪烈士，營求曠歲，未諧心願。
後得烈士，先與人傭力，艱辛五年。一旦違失，遂被笞辱；又無所得，悲號巡路。隱士既見，命以同遊，來至茅廬，以術力故，化具餚饌。已而令入池浴，服以新衣；又以五百金錢遺之，曰：盡當來求，幸勿外也。自時厥後，數加重賂，潛行陰德，感激其心。烈士屢求效命，以報知己。隱士曰：我求烈士，彌歷歲時，幸而會遇，奇貌應圖，非有他故。願一夕不聲耳！烈士曰：死尚不辭，豈徒屏息？
於是設壇場，受仙法，依方行事，坐待日曛。曛暮之後，各司其務。隱士誦神呪，烈士按銛刀。殆將曉矣，忽發聲叫。是時空中火下，烟焰雲蒸。隱士疾引此人，入池避難。已而問曰：誡子無聲，何以驚叫？烈士曰：受命後，至夜分，惛然若夢，變異更起，見昔事主躬來慰謝。感荷厚恩，忍不報語，彼人震怒，遂見殺害。受中陰身，顧屍，歎惜，猶願歷世不言，以報厚德。遂見託生南印度大婆羅門家，乃至受胎、出胎，備經苦厄。荷恩荷德，嘗不出聲，暨乎受業，冠婚，喪親，生子。每念前恩，忍而不語，宗親、戚屬咸見怪異。年過六十有五，妻謂曰：汝可言矣。若不語者，當殺汝子。我時惟念：已隔生世，自顧衰老，唯此稚子。因止其妻，令無殺害，遂發此聲耳。隱士曰：我之過也。此魔嬈耳。烈士感恩，悲事不成，憤恚而死。此即未經半宵，已歷二生，況年、月耶？此類甚多，故知時、處等，皆如夢自在。
疏：六、如影像者，一切萬法略有二義：一、皆如明鏡，含明了性，一心所成故；二、分別所現，如影像故。由初義故為能現，由後義故為所現。故一切法互為鏡、像，如鏡互照，而不壞本相。下經云：遠物、近物雖皆影現，影不隨物而有遠近等。
鈔：疏六、如影像等者，文亦有二：先正釋，後引證。前中，然約鏡像喻，鏡不是像，像不是鏡，故無鏡之能。此但取像，以況性空虛無之義。今取即、入自在，故明一切具於鏡、像二義。故疏結云如鏡互照，則一一法上有鏡有像也。
疏下經云下，即十忍品。彼云：然諸眾生知於此處有是影現，亦知彼處無如是影；遠物、近物雖皆影現，影不隨物而有近遠。菩薩摩訶薩亦復如是，能知自身及以他身，一切皆是智之境界，不作二解謂自、他別，而於自國土、於他國土，各各差別一時普現。釋曰：若不如影，何得諸處一時頓現？故引遠近之言，意取自在。偈中云：譬如水中影非內亦非外菩薩求菩提了世非世間不於世住出如影現世間入此甚深義離垢悉明徹不捨本誓心普照智慧燈世間無邊際智入悉齊等普化諸群生令其捨眾著。釋曰：不了如影，安能普入無邊之世？
疏：七、因無限者，謂諸佛、菩薩昔在因中常修緣起無性等觀、大願迴向等稱法界修及餘無量殊勝因故。今如所起果，具斯無礙。
鈔：七、因無限者，謂因多德遠，因、果相稱故。但修一緣起之因，則果中尚如緣起無礙，況有無限之因，無邊行海皆備修耶。況一一行自復無盡，如一慈門即有佛剎塵數，況於餘門。而云無性等觀者，一、近等上四，謂：唯心所現觀、法性融通觀、如幻夢觀、如影像觀。兼能等緣起無性觀，故總收前六。菩薩因中皆為此觀，觀法唯心，乃至觀法如影像故。用此六觀該一切法謂：若染，若淨，若依，若正，若因，若果，同類、異類，是法所攝，皆用六觀貫之。故今成果，如於六觀自在無礙。二者、等餘諸因，齊佛所知，普賢所行，十方三世無盡無盡所有因門，皆此門攝，故云及餘無量殊勝因耳。其大願迴向稱法界修，亦該通法界諸因。今如所起果者，如於昔因所得果故。
疏：八、佛證窮者，由冥真性得如性用故。經云：無比功德故能爾。
鈔：八、佛證窮者，文中二：先、正釋。但得成佛，法爾能爾。經云下，二、引證。無比功德，即佛德也。普賢行品云：世界及如來種種諸名號經於無量劫說之不可盡何況最勝智三世諸佛法從於法界生充滿如來地。明佛地德、用不可說也。又下偈云：其中人師子修佛種種行成於等正覺示現諸自在。此亦明因圓果滿，故有大用耳。前即德相，此即業用。
疏：九、深定用者，謂海印定等諸三昧力故。賢首品云：入微塵數諸三昧一一出生塵等定而彼微塵亦不增等。
鈔：九，深定用中，先正釋。言海印定等者，如下第六十一經略說一百門三昧及智論五百三昧等。賢首品下，二、引證。而云等者，有二義：一、只等此偈餘文。文云：於一普現難思剎彼一塵內眾多剎或有有佛或無佛或有雜染或清淨或有廣大或狹小等，即是三昧所現自在也。二、等餘經，即彼次前偈云：眾生形相各不同行業音聲亦無量如是一切皆能現海印三昧威神力。如是等文，其處非一。
疏：十、神通解脫者，謂由十通及不思議等解脫故。不思議法品十種解脫中云：於一塵中建立三世一切佛法等。
疏：由上十因，令前教義等十對具上同時等十門，以為別教一乘義之分齊。
鈔：疏由上十因下，第三、總結所屬，正結周徧含容以是事事無礙故，該取前三，故皆別教一乘分齊。
疏：第四、教所被機者，夫教因機顯，離機無言。上說義理弘深，未委被何根器。若明能應者，十身圓音。今直彰所被，
鈔：第四、教所被機中二：先總，後別。前中，初躡前起後；後若明下，約法揀定。
疏：通有十類：前五揀非器，後五彰所為。
鈔：疏通有十類下，第二、別也。於中，先標二門；
疏：前中，一、無信非器，以聞生誹謗，墮惡道故。二、違真非器，依傍此經，以求名利，不淨說法，集邪善故。下經云：忘失菩提心，修諸善根，是為魔業。三、乖實非器，謂如言取文，超情至理，不入心故。論云：隨聲取義，有五過失。上三皆是凡愚。故下文云：此經不入餘眾生手。四、狹劣非器，謂一切二乘。出現品云：一切二乘不聞此經，何況受持？故雖在座，如聾如瞽。五、守權非器，謂三乘共教諸菩薩等，隨宗所修行布行位，不信圓融具德之法故。下經云：設有菩薩無量億那由他劫行六波羅蜜，不聞此經，或時聞已，不信，不解，不順，不入，不得名為真實菩薩故。
鈔：後前中下，別釋其相。疏隨聲取義，有五過失者，即十地論釋示說分齊中文。論云：一、不正信，隨言生解，不稱實故；二、退勇猛，不能亡相，趣實理故；三者、誑他，以己謬解為人說故；四者、謗佛，指己謬解是佛說故；五者、輕法，以淺近解解深旨故。下文具釋。
疏下經云：設有菩薩等者，即出現品。如前已引。
疏：後五顯所為中：一、正為，謂是一乘圓機故。出現品云：此經不為餘眾生說，即通指前五；唯為乘不思議乘菩薩說，即正為之機。謂一運，一切運，圓融行位，即深不思議；又能徧達諸教，即廣不思議。故文云：非餘境界之所知普賢行人方得入等。
疏：二、兼為，謂即時雖未悟入，而能信向成種，如出現品食金剛喻。故地獄天子十地頓超，大海、劫火不能為障。約未悟入，故名為兼。
鈔：地獄天子，即隨好品。大海、劫火，即十地品，故彼偈云雖住海水劫火中堪受此法必得聞是也。
疏約未悟入，故名為兼者，通外難也。恐有難云：既有頓超之益，即是當機，何名兼為？通意，可知。
疏：三、引為，即前權教菩薩不受圓融之法，故十地之中寄位顯勝，借其三乘行布之名。彼謂同於我法，後因熏習，方信入圓融，以離此普法，無所歸故；權教極果，無實事故。
鈔：疏權教極果，無實事故者，如有五教，唯圓教中因果俱有實事。前四，因中則有，至果皆無；由修權因，若入地後，即入實故。猶如百川浩蕩千里，亦無究竟歸處，究竟歸處即是海故。
疏：四者、權為，即是二乘。謂既不聞，況於受持？故諸菩薩權示聲聞，或在法會而聾、盲，彰其絕分；或示在道而啟悟，知可迴心。
鈔：疏或在法會而聾、盲等者，釋其示相，略有二類。上即五百在本會中；或示在道下，即末會初六千比丘也。
疏：五、遠為，謂諸凡夫、外道、闡提，悉有佛性。今雖不信，後必當入。
鈔：第五、遠為中，疏文有四：一、立理正明；二、出現品下，引證；三、前三非器下，會釋；四、又彼品下，明惡是所為。初一可知。
疏：故出現品云：如來智慧大藥王樹，唯除二處不能為作生長利益，所謂二乘墮無為坑及壞善根非器眾生溺大邪見、貪愛之水，然亦於彼曾無厭捨。
鈔：二、即彼品見聞利益中文。
疏：前三非器是溺邪見，第四非器是墮深坑，故皆揀之。今四及五明佛無厭捨，故示而誘之，熏其成種。
鈔：疏前三非器下，三、會釋也。一、不信，二、違真，三、乖實。然初一正是邪見，二、三非是邪見，而皆配入邪見中者。然邪見有二：一、輕，二、重。初一即深重邪見，二、三即輕淺邪見。謂但違真乖實，皆邪見故。又以經中但揀二處，欲配前非器令盡，故合入邪見之中。第四非器，即前狹劣二乘。今四及五者，即所為中四權為、五遠為。此二即曾無厭捨。
疏：又彼品中明不信、毀謗亦種善根，謂謗雖墮惡，由聞歷耳，終醒悟故。又云：如日亦與生盲作利益故。
鈔：疏又彼品中下，第四、明惡是所為。於中二：初正明為惡，後況出圓融。前中亦二：先引二經明其為惡，後引二經明等有性。前中初云彼品，即當第十見聞利益中文。經云：佛子！我今告汝：設有眾生見聞於佛，業障纏覆，不生信樂，亦種善根，無空過者，乃至究竟入於涅槃。
疏謂謗雖墮惡下，釋成上義。謗既有益，應可謗耶？釋云：為遠益故，非無罪也。故地獄天子或由謗，故墮於地獄。法華：謗常不輕菩薩，千劫於阿鼻地獄受大苦惱。畢是罪已，方受常不輕教化。願諸後學勿見謗益，便生誹謗。又大般若中廣說謗法之罪，謂：此方墮阿鼻地獄，此土劫壞，罪猶未畢，移置他方阿鼻地獄中；他方復經劫壞，罪亦未盡，復移他方。如是巡歷十方阿鼻，各經劫盡，還生此土阿鼻獄中，千佛出世，救之猶難。若欲說其所受之身，聞者當吐血而死。故善現請說所受之身，佛竟不說。是知謗方等大經，非可輕也。又入大乘論第一偈云：誹謗大乘法決定趣惡道此人受業報實智之所說生墮地獄中大火熾然身焚燒甚苦痛業報罪信爾熾然大鐵犁具滿五百數而耕其舌上徧碎身苦惱。故疏云謗雖墮惡。
疏由聞歷耳者，謂惡道罪畢，由昔謗時，經目歷耳，熏成其種，故得益耳。言終醒悟者，即五十八經云：但以曾發菩提心故，終自醒悟。
疏又云：如日亦與等者，出現身業中長行文廣。今當引偈，偈云譬如生盲不見日日光亦為作饒益令知時節受飲食永離眾患身安隱無信眾生不見佛而佛亦為興義利聞名及以觸光明因此乃至得菩提是也。
疏：又如大海潛流喻中，明無不具有如來智慧故。又破塵出經卷喻中，若除妄想，皆見佛智故。
鈔：疏又如大海潛流下，引二經明性等有。初明具有，後明皆見。二經皆是出現意業之中，前亦已引。
疏：此皆明有自性住性，即是所為。況法性圓融，感應交徹，無有一法而非所被。
鈔：疏此皆明有自性住性等者，二、正立理，顯被圓融，即舉況以釋。然有二意：一、舉前況後，明法普被。謂但依生等有佛性，尚皆普為，況事事無礙，何有非所被耶！二、舉後況前，謂約圓融，一即一切，則無情之境亦是所被，況前等有佛性而揀之耶！言被非情者，以所被情即非情故。一即一切，無情豈非情耶？況色性、智性本無二體，無有情外之非情故。思之。
疏：第五、教體淺深者，無盡教海，體性難思。從淺至深，略明十體：一、音聲言語體，二、名句文身體，三、通取四法體上三皆能詮體，四、通攝所詮體，五、諸法顯義體，六、攝境唯心體，七、會緣入實體，八、理事無礙體，九、事事無礙體，十、海印炳現體。十中，前五唯體，後五亦體亦性。又前四通小，後六唯大；前七通三乘，後三唯一乘；前八約同教，後二唯別教。
鈔：第五、教體淺深中，疏文分三：初總，次別，後結。總中亦三：初、標舉。言淺深者，十體之中，前前淺，後後深。故下釋云從淺至深。雖有淺、深，融通並為無盡教體。二、一、音聲下，列名。至文自顯。
疏十中，前五下，三、料揀。總有四重：一、體性料揀。相舉於外，性主於內。體者，性、相之通稱。故若言體者，通事通理。若云性者，唯約於理。由後五中攝境唯心。若約真心，即通性故。七、所入實體即是性故，八中理是性故，九中必有理融事故，十中無不具故。是則約性，亦體亦性；約事，但可稱體。二、又前四下，大、小乘料揀，可知。三、前七下，三乘、一乘料揀。以會緣入實，歸一實理，即一乘故。下三皆是一乘，於義可知。四、前八約同教下，同教、別教料揀。謂七、八雖一乘，七多頓教中義，八是終教中義，故屬同教。前八皆同，於義可知。同教皆有故。事事無礙、海印炳現，若非別教一乘，無此義也。於後三重料揀，則前前無後後，後後兼前前，可知。
疏：就前三中，大、小乘中通用四法：一、聲，二、名，三、句，四、文。取捨不同，各有三說。
鈔：疏就前三中下，第二、別釋。於中二：先合釋前三，後別釋後七。今初，以大、小共同，故合釋之。於中三：初雙標；次雙釋；後然大、小諸宗下，雙會。
疏：小乘三者，婆沙一百二十六云：如是佛教，以何為體？
鈔：疏小乘三者下，第二、雙釋。先釋小乘中二：先總徵；
疏：一云：應作是說：語業為體。謂佛語言、唱辭、評論、語音、語路、語業、語表，是謂佛教。其名、句、文但顯佛教作用，不欲開示佛教自體。發智論中亦同此說。
鈔：疏一云下，後別釋。三釋即為三別。今初語業為體者，是標。語即聲也。謂佛語言下，別顯其相，謂：唱號、言辭、評量、論說。言語音者，謂如宮、商、角、徵、羽等，亦如西方十四音，即阿上、阿長等。言語路者，言所行處。瑜伽九十三云：有情增語，即是語路。然瑜伽釋增語，有二義：一云：增語是名。名能詮表，增勝於語。二云：有說意識名為增語。今小乘不取於名，正用意識是語行處，亦是唇、舌等。言語業者，即有業用。如惡言既為惡業用，佛之善言即善業用。故梵行品云：若語是梵行者，梵行則是音聲、風息、唇舌、喉吻、吐納、抑縱、高低、清濁。此即語音、語路。又云：若語業是梵行者，梵行則是起居、問訊、略說、廣說、喻說、直說、讚說、毀說、安立說、隨俗說、顯了說。斯即語業。言語表者，表亦是業。然業有表、無表別。今但云表者，婆沙一百二十六云：但是語表而非無表者，令他生正解故，耳識所取故。又二識所取，無表唯一取故；又三無數劫求此表故。
疏是謂佛教者，結也。正出今之教體。而云佛教者，一、依根本故，二、依相似故，三、依隨順故。佛依如是名、句、文身而說，今亦隨之故。
疏其名、句下，揀法，亦通妨難。故彼論中自有難云：若爾，次後所說，當云何通？謂如說佛教，名為何法？答：謂名、句、文身，次第行列，次第安布，次第連合等。為答此難，故論有此通。此難但牒後段之文，故疏略耳。
疏：二云：名等為體，謂名身、句身、文身，次第行列，次第安布，次第連合故。聲但依於展轉因故，謂語起名，名能顯義。評家意取語業為體。雜心論同俱舍。俱舍論云：牟尼說法蘊數有八十千彼體語或名此色行蘊攝。謂若語為教體，即色蘊攝；名為教體，即行蘊攝。此乃雙存前二，情無去取，故致或言。正理論中意符名等，故彼第三釋前頌竟，又云：詮義如實，故名佛教。名能詮義，故教是名。由是佛教，定名為體，舉名為首，以攝句、文。顯宗第三亦同此說。
鈔：疏二云：名等為體等者，此句標；謂名身下，列名；次第下，釋相。次第釋上三名，謂行列於名，安布成句，文為二所依，故云連合。名等別相，次下當釋。
疏聲但下，揀法，亦通妨難。謂論有問言：若爾，此文所說，當云何通？如說佛教云何？答：謂佛語言、唱辭、評論、語音、語路、語業、語表，是謂佛教。為答此難，故論有此通爾。亦以此難但牒前文，故疏略耳。聲但依於展轉因故下，論有喻云：如世子孫，展轉生法。意云：從父生子，言是某父之子；雖語父名，意在子體。又子生孫，孫是某孫；雖舉其翁，意在於孫。孫如於義，子如於名，父如於聲，則有三重。中是教體，故下合云：謂語起名，名能詮義。是即名為展轉因也。
疏評家意取語業為體者，評論家釋云：如是說者，語業為體。佛音所說，他所聞故。言評家者，婆沙是諸羅漢同集，而有四大羅漢為評家正義：一、世友，二、妙音，三、法救，四、覺天。
疏雜心論同俱舍者，以彼論第一亦有此偈，而文小異耳。論偈云：廣說諸法蘊其數有八萬戒等及餘蘊悉是五蘊攝。長行釋云：八萬法陰，皆色陰攝，以佛語是語業性故。有說名性者，行陰攝。又戒陰，色陰攝；定、慧等，行陰攝。故與俱舍同也。
疏俱舍論云下，引俱舍文。何以當於名等教中而引此證？以其俱舍情無去取，二義隨用，故於此處引，雙證前二。既許俱通，故下第三取為四法之體。在文易了。
疏正理論中意符名等者，正成第二義也。故彼論第三釋前頌竟者，以正理論總釋俱舍六百行頌文，但義順婆沙正理，故立順正理名。然正釋上頌，無異俱舍。俱舍則情無去取，正理則斷屬於名。此中疏略。彼有問曰：語教異名，教容是語。名教別體，教何是名？注中釋問意云：教是言教，語為教體，則異汝名，別有其體。若以名為體，名是不相應行，非言教體，何得以名等為教體耶？論自答云：彼作是釋：要由有名，乃說為教。是故佛教體即是名。所以者何？詮義如實，故名佛教。下與疏全同。此答意云：雖名聲教，若無名等詮其自性、差別，獨用於聲，豈成於教？故定用名等。疏家存略，但申正意，足顯論旨。
疏：三者、然俱舍意，情無去取；若取其雙存，即合四法以為教體。若經部意，亦唯取聲。故正理十四破彼師云：汝不應立名、句、文身即聲為體。
鈔：疏故正理十四破彼師云：汝不應立名、句、文身即聲為體者，引此為成上來經部立聲為體。論文繁廣。今當略引，令知其源。論云：此中經主作如是言：豈不此三語為性，故用聲為體，色自性攝？如何乃說為心不相應行？此責非理。所以者何？由教及理知別有故。教謂經言語身、文身，若文即語，別說何為，又說應持正法文句，又言依義，不依於文。釋曰：下廣引教證，大意則同。故論結云：由此等教證知別有能詮諸義名、句、文身。猶如語聲，實而非假。理謂現見有時得聲而不得字，有時得字而不得聲，故知體別。有時得聲不得字者，謂雖聞聲而不了義。現見有人粗聞他語，而復審問：汝何所言。此聞語聲不了義者，都由未達所發文故。如何乃執文不異聲？有時得字而不得聲者，謂不聞聲而得了義。現見有人不聞他語，覩唇等動，知其所說。此不聞聲得了義者，都由已達所發文故。由斯理證，文必異聲。大意同也論下又云：隨思發語，因語發字，字復發名，名方顯義。由依如是展轉理門，說語發名，名能顯義。如斯安立，其理必然。又次下云：或如樹等，大造合成，非不緣斯，別生於影。影由假發，而體非假。如是諸文，亦應總集，別生名、句。而彼名、句雖由假發，而體非假。此為善說，理極成故。又下結云：故知離聲別有名等。又下云：故不應立名、句、文身即聲為體。是故於我所說離聲有名等三，能顯義理。今疏但引後結文，已顯正義耳。
疏：大乘有三，大意同前：
鈔：疏大乘有三下，疏文分三：初標；次釋；後以余下，料揀。
疏：一云：攝假從實，以聲為體；離聲無別名、句等。故深密第五云：如來言音略有三種：一、契經等。既云言音有三，明以聲為教體。雜集論云：成所引聲，謂諸聖所說。
鈔：疏一云：攝假從實，以聲為體下，第二、釋也。大乘通意以聲為實，名、句、文但聲上假立。經部師義參大乘故，亦謂名等依聲假立。
疏一、契經等者，此引稍略，具引，應云：佛告曼殊室利菩薩曰：善男子！如來言音略有三種：一者、契經，二者、調伏，三者、本母。下廣釋其相。今疏所引，但意在言音兩字耳。
疏雜集論云：成所引聲，謂諸聖所說者，亦證唯聲為教體也。既言聖說是聲，明非名等為教體也。即彼論第一釋外六界聲塵界云：聲者，四大種所造，耳根所取義。若可意，若不可意，若俱相違，若因受大種，若因不受大種，若因俱大種，若世所共成，若成所引，若徧計所執，若聖言所攝，若非聖言所攝。如是十一種聲，由五種因之所建立，謂：相故，損益故，因差別故，說差別故，言差別故。相者，謂耳根所取義。說差別者，謂世所共成等三。餘如其所應。因受大種者，謂語等聲。因不受大種者，謂樹等聲。因俱者，謂手鼓等聲。世所共成者，謂世俗語所攝。成所引者，謂諸聖所說。徧計所執者，謂外道所說。聖言、非聖言所攝者，謂依見等八種言說。
今疏但引成所引聲，以證聲為教體耳。然上五因攝十一者，初一是總，餘四是別。損益攝初三，可意是益，不可意是損，俱相違通二，因差別攝次三，說差別攝次三，言差別攝後二。思之，可知。言八種言說者，即八種聖語：一、見言見，二、不見言不見，三、聞言聞，四、不聞言不聞，五、覺言覺，六、不覺言不覺，七、知言知，八、不知言不知。斯即為聖言所攝。若見言不見等，則非聖言。
疏：二云：以體從用，名等為體，能詮諸法自性、差別，二所依故。故無性論破經部云：諸契經句，語為自性，不應理故。成唯識第二亦破彼云：若名、句、文不異聲者，法、辭無礙，境應無別。唯識云：此三離聲，雖無別體，而假、實異，亦不即聲。
鈔：疏二云：以體從用，名等為體者，義引論文。然唯識第二破於小乘名等實有。故彼論云：復如何知異色、心等有實詮表名、句、文身？也。契經說故。如契經說：佛得希有名、句、文身。也。此經不說異色、心等有實名等，為證不成。非。下廣破竟，便結云：語不異能詮，人、天共了。執能詮異語，天愛非餘。下申正義云：然依語聲分位差別，而假建立名、句、文身。名詮自性，句詮差別。文即是字，為二所依。此三離聲，雖無別體，而假、實異，亦不即聲。由此法、辭二無礙解，境有差別。聲與名等，蘊、界、處攝，亦各有異。上即論文。準彼論疏：薩婆多雖有名，由聲顯、生二義，論主取生破顯。正理師救云：聲上屈曲，是名、句、文。體異於聲，而定實有。故上論文廣破異聲實有名等。故彼疏破竟，結云：故知但由無始慣習，前前諸聲分位力故，後生解時謂聞名等。其實耳等但能取得聲之自性，剎那便謝。意識於中詮解究竟，名為名等，非別實有。是故汝等寧知異語別有能詮。次假外問云：既聲體即是能詮，何有名等三種差別？故論下申正義云然依語聲分位差別等。於中有四：一、從初至假建立名、句、文身，顯假差別。此論主解，依聲假立名、句、文身，如梵音斫芻，此翻為眼。若但言斫，或唯言芻，未有所目，說為字分位。若二連合，能詮法體詮於眼體，說為名分位。然未有句位，更添言阿薩剎縛，名為眼有漏，說為句位。故依分位以立名等。依一切位，非自在故。外人難言：分位差別，何者是也？論答從名詮自性至為二所依，述曰：二、顯三用殊。名詮諸法自性，句詮諸法差別。文體是字，為名、句之所依，不能詮自性及差別故。文者，彰義，與二為依，彰表二故；又名為顯，與二為依，能顯義故，而體非顯。字者，無改轉義，是其字體。文是功能，功能即體故。言文即是字等，或字為初首，即多剎那聲集成一字。集多字為所依，次能成名，詮諸法體。集多名已，後成句身，詮法差別。即雜集云：自性、差別及此二言，如是三法總攝一切。彼二言者，即是字也。字即語故，說之為言，名、句二種所依止之言也。瑜伽言：名於自性施設，句於差別施設。名、句所依止性，說之為字。又顯揚言：句必有名，名不必有句；名必有字，字不必有名。如樞要說。此下廣論自、共相義，略不錄之。論此三離聲至亦不即聲，述曰：三、明不即聲，不離聲。論主答難。謂先有問言：上來雖言名等即聲，若名等是不相應行者，色上屈曲，非不相應，聲何故爾耶？故此答曰：此三離聲，雖無別體，名等是假，聲是實有，假、實異故。故名等三非即是聲，非聲處攝。但是差別之聲，義說名等，以詮義故，是不相應，無別種子生，故言即聲。論由此法、辭至亦各有異，述曰：外人問言：若名等即聲，法、辭二無礙解，境有何別？答曰：即緣此故，二境有異。法無礙解，緣假名等；辭無礙解，緣實聲等。故說境差別，非二俱緣實。雖二自性互不相離，法對所詮，故但取名；辭多對機，故但說聲。耳聞聲已，意了義故。以所對不同，說二有異，非體有異也。又此二境及名等三與聲別者，蘊、處、界攝，亦有異故。色蘊、行蘊、聲處、法處、聲界、法界，如其次第攝聲、名等。問曰：聲上屈曲假，即言不相應；色上屈曲假，應非色處攝？答：聲上有教，名等不相應；色上無教，故是色處攝。問曰：聲上屈曲，即以為教；色上屈曲，亦應得為教？故論復云：且依此土，說名、句、文，依聲假立，非謂一切。諸餘佛土，亦依光明、妙香、味等假立三故。述曰：四、會相違。釋義可知。所引即淨名經。而言等者，等取觸、思數等。此上皆得假立名等三種。亦是不相應攝此三法故，以眾生機欲待故。又梵云便善那，此有四義：一者、扇，二、相好，三、根形，四、味。此即是鹽，能顯諸物中味故。味即是文，如言文義巧妙等，目之為便善那，此中四義總是一顯義，故古德說名為味。對法云：此文名顯，能顯彼義故。為名、句所依，能顯義故。惡察那是字，無改轉義。如對法說鉢陀是迹，如尋象迹以覓象等。此名為句，理應名迹；義之迹故，尋此知義也。順古所翻，稱之為句。今疏總略，以疏對論，於義分明。
疏：三云：聲、名、句、文合為其體，由前二說皆有理教，為定量故。深密第四云：不可捨於言說、文字而能宣說故。淨名云：有以音聲、語言、文字而作佛事故。十地論云：說者，以二事說；聽者，以二事聞。謂善聲、善字故。
鈔：疏深密第四至而能宣說故者，彼無故字，其說字下云：是故我依般若波羅蜜多，能取諸法無自性性。意云：由文字般若能顯實相般若。既雙牒言說、文字，明知通用四法。下引淨名，亦是第三香積品文。十地論中善聲即聲，善字即名、句、文。故下引風、畫二喻，風喻音聲，畫喻名、句、文。義如下釋。
疏：以余之意，亦應雙取。若就前二有去取者，寧依名等。良以音聲一種正就佛說，容為教體。流傳後代，書之竹帛，曾何有聲？豈無教體？書雖是色，亦與名等為所依，故亦色蘊攝。前淨名、十地通取四者，但言所用，非正顯體。仁王云：是名、句、味，諸佛所說故。
鈔：疏以余之意下，第三、料揀。於中分二：初、直出正意，意在雙取；二、若就下，會通前二。於中五：一、正明去取。二、良以下，出所以。三、書雖是色下，遮妨難。恐有難云：疏不善法相，書之竹帛，非名、句、文；名、句、文身是不相應。翰墨簡牘但是色法，何得為體？故此救云：色與名等亦為所依，何異聲為名等所依？聲是色蘊所攝，書字之色豈非色攝耶？故前唯識之中例於餘方，亦依色等有名、句、文，亦同諸法顯義之體。顯無方理，故不取常規。四、前淨名下，會通前文。但言所用者，用此四法，何必要四？問曰：若四中隨取，但取名等，豈不違於唯識之文？離聲別有，非正義耶？答：彼不離聲，假、實合說；今不離色，假、實亦存，未爽通理。
疏仁王云下，五、引證成立。既但言名、句、味，不云音聲，明唯取名等。此即仁王。觀空品，而文少略。具云：大王！是經名、句、味，百佛、千佛、百千萬佛說名、句、味。於恆河沙三千大千國中成無量七寶，施三千大千國土中眾生，皆得七賢四果，不如於此經起一念信，何況解一句者！句非句、非非句故。今但意在有名、句、味，無聲之言，故不全引。
疏：然大、小諸宗雖通用四法，而理不同。謂薩婆多宗四法皆有實體，經部聲有實體，名等是假。若大乘中，或有四皆非實，或有四皆如空，俱不立故。淨名云：文字性離，無有文字，是則解脫。十地論釋空中風相等云：風喻音聲，畫喻名字，皆不可取。佛藏經云：諸法如毫釐不空者，則諸佛不出世。又下云：諸法畢竟空，無有毫末相。有說四皆事理無礙，或說四皆圓融，故宗不同也。
鈔：疏然大、小諸宗下，第三、雙會。謂會通四法大、小不同。或有四皆非實者，即初教義，名等假有，聲是心變故。或有四皆如空者，然有二意：一、空為初門，即屬初教；二、頓寂諸相，即屬頓教。今正當頓，而引三經，皆成頓義。
初、引淨名，即弟子品須菩提章。以其被訶，便置鉢，欲出其舍。維摩詰言：唯須菩提！取鉢勿懼！於意云何？如來所作化人，若以是事詰，寧有懼不？我言：不也。維摩詰言：一切諸法如幻化相。汝今不應有所懼也。所以者何？一切言說不離是相。至於智者，不著文字，故無所懼。何以故？文字性離，無有文字，是則解脫。解脫相者，即諸法也。此明即言亡言，通圓、頓意。
二、引十地經論。以風、畫合空，皆不可取，以此言教皆與證智而相應故。不同風在樹葉，畫存於壁，但就教道，則可見聞。
三、引佛藏經，亦證頓義，即彼經第一念佛品中取意引耳。經云：舍利弗！諸法若有決定體性，如析毛髮百分中一分者，是則諸佛不出於世，亦終不說諸法性空。舍利弗！諸法實空無性一相所謂無相。如來悉知見，如來以是說有念處。舍利弗！念處名為無處、無非處、無念、無念業、無想、無分別、無意、無意業、無思、無思業、無法、無法相，皆無合散。是故賢聖名為無分別者，是名念處。上顯無念，承便故來。
下又云：諸法畢竟空等者，亦是取意引。彼經云：何等名為諸法實相？所謂諸法畢竟空無所有，以是畢竟空無所有法念佛。復次如是法中，乃至少念尚不可得，是名念佛。即其義也。
疏有說四皆事理無礙，即終教意。下即圓教意。
疏：第四、通攝所詮體者，瑜伽八十一云：諸契經體略有二種：一、文，二、義。文是所依，義是能依。如是二種，總名一切所知境界。即依於六文，顯於十義。此明教、義相成。若不詮義，教文何用？故通取所詮成契經體。又十住品云：文隨於義，義隨於文。文、義相隨，理無舛謬，方為真教。又瑜伽云：佛、菩薩等是能說者，語是能說相，名、句、文身是所說相。故皆通取，不同前義剋取所說。
鈔：第四、通攝所詮體，疏依於六文以顯十義者，瑜伽云：六文者，謂：一、名，二、句，三、字，四、語，五、行相，六、機請。十義者，一、地義，二、相，三、作意，四、依處，五、過患，六、勝利，七、所治，八、能治，九、略，十、廣。可知。上正辨通所詮。疏此明下，出通所詮所以。
疏又瑜伽下，又通收能、所，則有三重能、所：一、以佛為能說人，則聲等皆所說；二、唯語為能說，則名等為所說，以依語顯屈曲故；三、四法皆能詮，則前義為所詮，故皆通取。下對前揀別。此中有二義：第一、通所詮，則向下取；第二、通說者，則向上取。故說皆通。不同前義剋取名等，故云所說。
疏：第五、諸法顯義體者，謂但能顯義理，一切諸法皆為教體。
鈔：疏第五、諸法顯義體中三：初、標舉，二、引證，三、結釋。今初、標舉，略釋。聲、名能顯義，聲、名皆為教體；六塵能顯義，六塵皆教體。
疏：淨名第三云：有以光明而作佛事，有以諸菩薩而作佛事，有以佛所化人而作佛事，有以佛菩提樹、衣服、臥具，乃至八萬四千諸煩惱門，眾生為之疲勞，諸佛即以此法而作佛事。又十卷楞伽第四云：大慧！非一切佛土，言語說法故；有佛國土，直視不瞬，口無言說，名為說法，乃至云：有佛國土，動身名說。
鈔：疏淨名第三下，二、引證，略引二經。淨名，即第三卷菩薩行品：因阿難聞香，自昔未有，便問世尊。世尊為說，是淨名取於香積佛飯。因問：久如當消？淨名為廣說，乃至滅除一切諸煩惱毒，然後乃消。阿難白佛言：未曾有也。世尊！如此香飯能作佛事。佛言：如是，如是，阿難！或有佛土以佛光明而作佛事，有以諸菩薩而作佛事，有以佛所化人而作佛事，有以菩提樹而作佛事，有以佛衣服、臥具而作佛事，有以飲食而作佛事，有以園林臺觀而作佛事，有以三十二相、八十隨形好而作佛事，有以佛身而作佛事，有以虛空而作佛事，眾生應以此緣得入律行。有以夢、幻、影、響、鏡中像、水中月、熱時燄，如是等喻而作佛事。有以音聲、語言、文字而作佛事。或有清淨佛土，寂寞無言，無說，無示，無識，無作，無為而作佛事。如是，阿難！諸佛威儀進止、諸所施為，無非佛事。阿難！有此四魔、八萬四千諸煩惱門，而諸眾生為之疲勞，諸佛即以此法而作佛事，是名入一切諸佛法門。菩薩入此門者，若見一切淨好佛土，不以為喜，不貪，不高；若見一切不淨佛土，不以為憂，不礙，不沒。今疏但撮略引耳。然生公云：若投藥失所，則藥反為毒矣。苟曰得會毒為藥也。是以大聖為心病之醫王，觸事皆是法之良藥也。苟達其會，眾事皆畢矣。菩薩既入此門，便知佛土本是就應之義。好、惡在彼，於我豈有異哉？所貴唯應，但歎應生之奇耳。
疏又十卷楞伽者，文言稍博，大意無殊四卷中義。若四卷經，當其第二。大慧白佛言：世尊！非言說有性、有一切法耶？世尊！若無性者，言說不生。世尊！是故言說有性、有一切法。佛告大慧：無性而作言說，謂兔角、龜毛等，世間現言說。又云：大慧！非一切剎土有言說。言說者，是作相耳。或有佛剎，瞻視顯法，或有作相，或有揚眉，或有動睛，或歎，或欠，或謦咳，或念剎土，或動搖。大慧！如瞻視及香積世界，普賢如來國土但以瞻視令諸菩薩得無生法忍及諸勝三昧。是故非言說有性、有一切法。大慧！見此世界蚊蚋、蟲蟻，是等眾生無有言說，而各辦自事。釋曰：以上所引，證知皆教。然楞伽意兼欲遣言及遣諸法。思之，可知。十卷經中大同於此。
疏：又香積世界餐香飯，而三昧顯；極樂佛國聽風柯，而正念成。絲竹可以傳心，目擊以之存道。
鈔：疏又香積下，第三、結釋大意。於中有三：初引例總收，次結成說聽，後況出此經。
今初，含有內、外典據。香積世界餐香飯，而三昧顯者，亦是淨名經意，而是香積品中。又與前文影略。前說色、觸等，今辨香之與味，欲令六塵皆作佛事。故經云：爾時維摩詰問眾香菩薩：香積如來以何說法？彼菩薩曰：我土如來無文字說，但以眾香令諸天人得入律行。菩薩各各坐香樹下，聞斯妙香，即獲一切德藏三昧。得是三昧者，菩薩所有功德，皆悉具足。釋曰：此即以香顯三昧也。又前文云：與諸菩薩方共坐食，有諸天子，皆號香嚴，悉發阿耨多羅三藐三菩提心。即食味之益也。又下菩薩品中明飯久如當消云：未入正位食此飯者，得入正位，然後乃消。又云：已發大乘意食此飯者，得無生忍，然後乃消。釋曰：此即味為佛事。故疏統收經意，含於二處經文也。
疏極樂國土聽風柯，而正念成者，即阿彌陀經云：舍利弗！極樂國土微風吹動，諸寶行樹及寶羅網出微妙音，譬如百千種樂同時俱作。聞是音者自然皆生念佛、念法、念僧之心。舍利弗！極樂國土成就如是功德莊嚴。以經對疏，文義可知。
疏絲竹可以傳心者，即史記中事，含其多事。謂漏月傳意於秦王，果脫荊軻之手；相如寄聲於卓氏，終獲文君之隨；帝釋有法樂之臣；馬鳴有和羅之伎。皆絲竹傳心也。
疏目擊以之存道者，即莊子中事：夫子欲見溫伯雪子，久而不見。及見，寂無一言。及出，子路怪而問曰：夫子欲見溫伯雪子久矣，何以相見寂無一言？夫子曰：若斯人者，目擊而道存，亦不可以容聲者矣。
疏：既語默、視瞬皆說，則見聞、覺知盡聽。苟能得法契神，何必要因言說？
鈔：疏既語默下，第二、結成說、聽。語默、視瞬皆說，結前文也。見聞、覺知盡聽，顯後義也。覺收鼻、舌、身之三根。上既六塵皆說，今則六根皆聽。疏苟能下，釋其聽義。上則但能顯法為說，此則但能得法為聽也。
疏：況華嚴性海，雲臺、寶網同演妙音，毛孔光明皆能說法！華、香、雲、樹，即法界之法門；剎土、眾生，本十身之正體。於何非教耶？下云：剎說眾生說三世一切說。又云：一切世間諸境界，皆悉能令轉法輪等。其文非一。
鈔：疏況華嚴下，第三、況出一乘。上通三乘內、外二教，皆有此理。況復華嚴一乘圓宗，何法非教？於中四節：一、明事物說法。言雲臺、寶網者，即十地經：爾時世尊從眉間出清淨光明，乃至云：又亦照此娑婆世界佛及大眾并金剛藏菩薩身師子座已，於上虛空中成大光明雲網臺。時光明臺中，以諸佛威神力故，而說頌言：佛無等等如虛空十力無量勝功德人間最勝世中上釋師子法加於彼等，即其文也。又寶網者，即第一經云：其師子座，摩尼為臺，蓮華為網。下云：復以諸佛威神所持，演說如來廣大境界。亦其文也。又言雲者，第六經初：於一切供養具雲中自然出聲說法等。
疏毛孔光明皆能說法者，即上十地經，亦光明說。又第九地云：或時心欲放大光明演說法門，或時心欲於其身上一一毛孔皆演法音。又現相品云：爾時諸菩薩光明中同時發聲，說此頌言：諸光明中出妙音普徧十方一切國演說佛子諸功德能入菩提之妙道等。又法界品初：諸來菩薩、下方菩薩名破一切障勇猛智王，與世界海微塵數菩薩俱，來向佛所，於一切毛孔中出說一切眾生語言海音聲雲，出說一切三世菩薩修行方便海音聲雲等。其文非一。
疏華、香、雲、樹，即法界之法門者，第二、明即事是法。更何論說？以有託事顯法生解門故。
疏剎土、眾生，本十身之正體者，第三、明即事是能說人。何但顯法？剎土即國土身，眾生即眾生身。十身略舉其二。以二是劣，尚即十身，況餘勝者！於何非教者，正結成也。尚即能說，況非教體！
疏下云下，第四、引證。初引普賢行品，如前教緣中辨。
疏：第六、攝境唯心體者，總收前五，並不離識。唯識等云：一切所有，唯心現故。起信亦云：依一心法，有二種門：一、心真如門，二、心生滅門。然此二門皆各總攝一切法，以此二門不相離故。梵行品云：知一切法即心自性。故唯心現。
鈔：疏第六、攝境唯心體等者，疏文分二：先總明；後然有下，開章別釋。前中亦二：先正明，後引證。今初，前之五體皆心所變，心外無法。如聲是色，即心所現影，況依聲上假立名等。其教所詮及諸法顯義，並離心無體。
疏唯識等云下，第二、引證。此引三文，含於四教。初引唯識，即是初教。故彼論名成唯識者，唯遮外境，識表內心；離識之外，更無別法。彼引多教成立唯識，亦引華嚴，廣如彼論。而言等者，等有二意：一、等餘論，二、等餘經。今初，謂瑜伽、雜集、攝大乘等。故無性攝論第四論曰：其有未得真智覺者，於唯識中云何比知？由教及理應可比知。此中教者，如十地經薄伽梵說：如是三界，皆唯有心。又薄伽梵解深密經亦如是說。釋論中云：十地經者，於彼經中宣說菩薩十種地義。此即安立十地行相。名、句、文身，識所變現，聚集為體。謂彼聖者，金剛藏主淨識之上所變影像為增上緣，聞者識上影現似彼法門。如是展轉傳來於今，說名為教。故諸論中皆引華嚴成立唯識。所引之經即是第六地中一心所攝門。經云：佛子！三界所有，唯是一心。如來於此分別演說十二有支，皆依一心，如是而立。今由諸論皆已引之，故下疏但引梵行。二、又此等者，等取楞伽等經頓教中義。八識雖空，而說唯識。
疏起信亦云下，即終教中證。此即彼論解釋分中顯示正義之文。然其立義分中云：摩訶衍者，總說有二種。云何為二？一者、法，二者、義。所言法者，謂眾生心；是心即攝一切世間、出世間法，依於此心顯示摩訶衍義。此即已明唯心義訖。今取解釋分中，顯心性、相真妄交徹，知是終教。按彼論賢首疏云：一心者，即如來藏心。含於二義：一、約體絕諸相，即真如門；二、隨緣起滅，即生滅門。此義至問明品，當廣分別。今但略證教體是唯心耳。
疏梵行品下，即引當經以證圓教唯心之義。知一切法即心自性，非但相宗心變而已。
疏：然有二門：一、本、影相對，二、說、聽全收。
鈔：疏然有下，開章別釋中：先開章，後別釋。
疏：前中通就諸教以成四句：
鈔：釋中先釋本、影中四句為四。
疏：一、唯本無影，謂即小乘，不知唯識故。
疏：二、亦本亦影，謂大乘初教。謂佛自宣說，若文若義，皆是如來妙觀察智相應淨識之所顯現，名本質教。故佛地論第一云：有義，聞者善根本願增上緣力，如來識上文、義相生。此文、義相是佛利他善根所起，名為佛說。若聞者識上所變文、義，名為影像。佛地論云：如來慈悲本願增上緣力，聞者識上文、義相生。此文、義相雖親依自善根力起，而就強緣，名為佛說。故二十唯識論云：展轉增上力二識成決定。護法論師等，皆立此義。
鈔：第二句中分二：先正明俱有，後說聚集顯現。前中亦二：先引佛地論各別成立，後引二十唯識雙證前義。前中初即如來實有說法，故名本質。文通六文，義通十義。皆是已下，顯文、義本。因位說、聽，由於意識故，果位中亦唯意識，故云妙觀察智相應淨識。以果位中智強識劣，故說此識與智相應。此智能於大集會中雨大法雨，故能說法。智所依王，即是第六，故云淨識之所顯現。而言淨者，純無漏故。唯識疏云：既無漏心現，即真無漏文義為體。是故世尊實有說法；言不說者，是密意說。故佛地論第一云：有義下，引證，可知。
疏若聞者識上下，明影像教，託佛本質，自心變故。有漏心變，則名等有漏。佛地論下，引證。有影，亦是前卷。以佛為緣，自心影像文義為果。
疏此文、義相下，解釋，亦通妨難。恐有難云：若爾，是自心變，何名佛說？故牒釋云：自善為因，佛力為緣，影像為果。今從於緣，名佛說耳。
疏故二十唯識下，第二、引論雙證前二，則本質、影像二教齊有。謂若聞者為增上緣，則佛心上文、義相生；若佛為增上緣，則聞者心上文、義相生。故云展轉增上力。如來之識及聞者識名為二識，決定成立本、影之教。
疏護法論師等者，唯識諸師皆同此立。故大乘法師疏云：然此論主無不說法。故取此解。
疏：然云文、義相生，復說五心集現，謂如說諸行無常，即有四聲、四字、四名、一句及所詮義。此十四相於聞者識上聚集顯現。然西方多釋，今略舉其一。謂如說諸字，有率爾、尋求二心；然未定知諸字所屬，無決定心。次說行字，由先熏習，連帶解生，有三心起，謂：率爾、尋求、決定。以決定知諸字所屬一切行故。聞諸行字，雖知自性，然未知義。為令知義，復說無字。但有二心，謂率爾、尋求；未有決定，以未定知無字所屬。後說常字，由前字力展轉熏習，連後字生，具起五心，謂：率爾、尋求、決定、染淨、等流。於最後時，四字周圓，方能解義。總十二心：初二、次三、次二、後五。故有十四相，義如前說。餘如別章。
鈔：疏然云文、義相生，復說五心集現等者，第二、明聚集顯現。於中二：先總明聚集之相；後然西方下，別釋五心多少。言然西方多釋者，相傳略有四解。今疏即是第一，唯識疏中亦唯此解。斯乃總意，故疏存之。
別有三師：一云：初說諸字時，率爾耳識、同時意識但緣其聲，是現量故；尋求心中唯尋耳識所緣境故，亦但緣聲，不緣字、名。此之三心所變聲上，雖有字、名，如生等相，而不緣之，至決定心，緣聲、字、名，有三相現。二說行字時，率爾耳識、同時意識及尋求心亦但緣聲，至決定心，緣聲、字、名，有六相現，為前之二字各有聲、字、名故。三說無字時，率爾耳識、同時意識及尋求心亦但緣聲，至決定心，緣聲、字、名，有九相現，為前之三字各有聲、字、名故。四說常字時，率爾耳識、同時意識及尋求心亦但緣聲，至決定心，緣聲、字、名，經十六心，有十四相，謂：四聲、四字、四名，并句及義，名為聚集。若不散亂，則起染、淨等心及等流心；若散亂時，生心不定。
一云：率爾耳識、同時意識但緣於聲，是現量故；尋求心中緣聲、字、名，非現量故。由此極少，經十二心，有三、六、九、十四相現，名為聚集。若不散亂，決定心生；若散亂時，生心不定。
一云：率爾耳識，但緣於聲，同時意識緣聲、字、名。若不爾者，尋求意識尋何等名？此中曲有二解：一云：四率爾耳識但緣其聲，四同時意識緣聲、字、名，是其現量。以緣常聲時，不緣諸等聲及字、名故。五識同時意識，隨聲等，皆現量故。
下四尋求心方得圓滿，經十二心，有三、六、九、十四相現，名為聚集。一云：同時意識容非現量，得緣過去，經於八心，謂：四率爾耳識、四同時意識，有三、六、九、十四相現，名為聚集。問：同時意識既是現量，何得緣字、名耶？答：現量亦緣名等自相。如理門論說：不緣者，不緣名義，相繫屬故。
上約諸行無常四說之，以辨五心名、字多少。疏文是其總義，於相可知。言次說行字時，由先熏習，連帶解生者，然呼諸字時，行等三字皆在未來；呼行字時，無常二字亦在未來。其諸一字雖謝過去，現無本質。由熏習力、唯識變力，仍於此念說行字時，心上顯現。下言連帶，準此，可知。
然此聚集，依法苑中約諸惡者莫作五字一句，則有一百五相。謂唱諸字時，有其二相，謂一字、一名。次唱惡字時，有其七相，謂二字、二名，并一箇一字身為五，取上二相，故有七相。次言者字時，有十六相，三字、三名，并兩箇一字身、一箇二字身，此有九相，并取上七，故有十六。次唱莫字時，有三十相，謂四字、四名，有三箇一字身、兩箇二字身、一箇三字身，有十四相，并上十六，故有三十。後唱作字時，有五十相，謂五字、五名，四箇一字身、三箇二字身、兩箇三字身、一箇四字身，總此二十相，并上三十，故有五十相。五位總數有一百五相。
此上一百五相，但約字、名二事。上言十四相者，兼聲、句、義。又但當字，故言四字、四名。今約連帶，成一百五相。若約四字，但有五十五相。然十二心不約連帶。
然此五心，初、後通六識，中三唯意識；又前三是無記，後二通善、惡。又率爾五識，後必有尋求；尋求心後，或散，或不散。散即復起率爾識，不散即起第三決定，乃至等流。又意識率爾自有二種：一、五識同時率爾意識，緣現在境；二、獨頭率爾意識，唯緣過去。此中且說同時。餘義廣如別章。然此皆約未自在位，以顯五心聚集顯現。若自在位，於一念中具足顯現。如理，思之。
疏：三、唯影無本，謂大乘實教。離眾生心，佛果無有色、聲功德，唯有如如及如如智獨存；大悲、大智為增上緣，令彼所化根熟眾生心中現佛色、聲說法。是故聖教唯是眾生心中影像。夜摩偈云：諸佛無有法佛於何有說但隨其自心謂說如是法。龍軍、堅慧諸論師等，並立此義。
鈔：疏三、唯影無本者，唯識論疏指無性論作如是說，不取為正。
疏：四、非本非影，如頓教說。非直心外無佛色、聲，眾生心內影像亦空，性本離故。亡言絕慮，即無教之教耳。須彌偈云：法性本空寂無取亦無見性空即是佛不可得思量。淨名云：夫說法者，無說無示；其聽法者，無聞無得。龍樹等宗，多立此義。
鈔：疏龍樹等宗，多立此義者，等取頓教般若。言多立者，不必全爾，有三觀故。此但明空之一義故。
疏：此前四說，總合為一，圓融無礙。自淺之深，攝眾生故。
鈔：疏此前四說下，融為一味，方順圓宗；若約攝生，則淺、深有異。
疏：第二、說、聽全收，成二四句：
鈔：疏第二、說、聽全收等者，文中有三：初標，次釋，後結融通。今初標中所以成二四句者，以真心融二，則似事理無礙，故復分之。
疏：一、約同教以成四句，謂：一、佛真心外無別眾生，以眾生真心即佛真心故；則唯說無聽，故所說教唯佛所現。二、眾生心外更無別佛，以佛真心即眾生真心故；則唯聽無說，故所說教即眾生自現。梵行品云：知一切法即心自性等。三、佛真心現時，不礙眾生真心現，故說、聽雙存，二教齊立。四、佛即眾生，故非佛；眾生即佛，故非眾生。互奪雙亡，則說、聽斯寂。故淨名云：夫說法者，無說無示；其聽法者，無聞無得。
鈔：初同教中初二句但以生、佛同一真心，故互相收；三即互不相礙，故得雙存；四乃互相即故，所以相泯。並易可知。
疏：二、約別教以明四句，謂由不壞相，生、佛互在故。
鈔：疏二、約別教等者，別教四句，則唯約事事無礙，由生、佛兩相宛然互相在故。亦可前是相即門，後是相入門。以相即門中含於理事無礙故，且名同教耳。
疏：一、眾生全在佛中故，則果門攝法無遺。生尚在佛心中，況所說教不唯佛現！故出現品云：如來成正覺時，於其身中普見一切眾生成正覺，乃至普見一切眾生入涅槃。又佛性論第二如來藏品云：一切眾生悉在如來智內，故名為藏，以如如智稱如如境故。一切眾生決無有出如如境者，並為如來之所攝持，故名所藏眾生為如來藏。又下出現品中明三世劫剎眾生所有心念根欲尚皆一身頓現，況佛智廣大同虛空耶！
鈔：疏一、眾生全在佛中等者，第一句有二：先正立，後引證。今初，此以佛果稱性，故攝法無遺。無有一法出法性，故全性為佛，故無法不攝。
疏故出現下，後引證也。初引當經，如前已解。至下，本文重明。後又佛性下，引論證成。然此品中說如來藏乃有三義，今是其一。言三義者，論云：復次如來藏義有三種應知。何者為三？一、所攝藏，二、隱覆藏，三、能攝藏。此中疏引，即第一、所攝藏也；以為如來之所攝，故名如來藏。故彼論云：一、所攝名藏者，佛說約住自性如如，一切眾生是如來藏。言如如者，有二義：一、如如智，二、如如境。並不倒故，名曰如如。言來者，約從自性來至得果，是名如來。性雖是一，因名應得，果名至得。其體不二，但由清、濁有異。在因位時，違二空理，故起無明，而為煩惱所雜亂，故名為染濁。雖未即顯，必當可現，故名應得。若至果時，與二空合，無復惑累，煩惱不染，說名為清；果已顯現，故名至得。譬如水性，體非清、濁，但由穢、不穢故，有清、濁名。應得、至得二義亦爾云。所言藏者，一切眾生等，與疏全同。次下論即云：復次藏有三種：一、顯正境無比，離如如境，無別一境出此境故；二、顯正行無比，離此智外，無別勝智過此智故；三、為現正果無比，無別一果過此果故。故曰無比。由此果能攝藏一切眾生，故說眾生為如來藏。今疏中所引，但取佛含眾生之義，故略引其初、後耳。下更略引次之二藏。二、隱覆為藏者，道前猶為煩惱所覆，眾生不見故。三、能攝為藏者，果地之中一切功德，應得性時，攝之已盡故。今取果攝，故亦不引後之二藏。
疏又下出現下，三、又引當經，況出攝聽。諸法皆攝，何獨聽法眾生？於中又二重舉況：一、明一身頓攝，況於眾生；二、明智廣同空，一切情器本居智內，何用攝耶？然第一文即出現偈云：如三世劫剎眾生所有心念及根欲如是數等身皆現是故正覺名無量。今疏上二句但略如、及二字耳。言尚皆一身頓現者，即長行中意。經云：如來成正覺時，以一相方便入善覺智三昧。入已，於一成正覺廣大身現一切眾生數等身，住於身中。如一成正覺廣大身，一切成正覺廣大身，悉亦如是。然彼經長行以身攝身，偈頌之中明其總攝。今但取長行之一身，對偈中之廣攝，以顯難思耳。故言尚皆一身頓現，此一尚字即是舉況。一身總攝，況聽法人！況佛智下，復舉況。更彰廣大，即第八十經普賢讚佛偈初。經云：佛智廣大同虛空普徧一切眾生心悉了世間諸妄想不起種種異分別。今疏引者，意通前半，正取大智以況一身，故但引初一句而已。
疏：二、佛在眾生心中故，則因門攝法無遺。佛尚在於心中，況所說教非眾生心現！故出現品云：菩薩摩訶薩應知：自心念念常有佛成正覺。何以故？諸佛。如來不離此心成正覺故。如自心，一切眾生心亦復如是，悉有佛成正覺。此明佛證眾生心中真如成佛，故本覺無異；以始同本，總在眾生心中。從體起用，應化身時，即是眾生心中真如用大，更無別佛。如起信中多明此義。而是自心體、用。今以此經心、佛、眾生無差別，故佛證眾生之體，用眾生之用。
鈔：疏二、佛在眾生等者，眾生即因；因稱法界。法界攝法無遺，故眾生亦攝無遺矣。次故出現下，引證。後此明佛證下，解釋。謂如來何以不離生心？釋云：眾生心中真如是佛所證故。若爾，但是平等之理，何足為玄？故復次云本覺無異故，謂佛本覺與眾生本覺無有二體，同一覺故，本覺即法身故，法身同故。若爾，法身體同，眾生未證，佛證法身，復何相預？故次云以始同本，總在眾生心中。
謂起信既言始覺同本覺，無復始、本之異。生、佛本覺既同，今佛始覺同本時，全同眾生本覺，故全在眾生心中矣。復有問云：約體雖同，相、用自別，豈得全同？故次云從體起用，用不異體。體既眾生之體，用豈離於眾生？故依體起用，即是眾生心中真如用大，更無別佛。若爾，起信論中已有此義，何以獨名華嚴為別教耶？故次釋云：起信雖明始、本不二，三大攸同。而是自心各各修證，不言生、佛二互全收。是則用起信之文成華嚴之義，妙之至也。疏文可思。
疏：三、由前生、佛互相在時，各實非虛，則因果交徹。隨一聖教全在二心，故眾生心中佛為佛心中眾生說法，佛心中眾生聽眾生心中佛說法。
鈔：疏三、由前生、佛互相在下，但合前二並實非虛成此句耳。謂初佛攝時，生即全攝，無前無後，故實非虛。生攝非虛，教在生心；佛攝非虛，教在佛心耳。
疏故眾生心中佛下，顯雙存相。謂雖互相攝，不妨說、聽宛然。在文似隱，義極分明。請以喻況。略舉二喻：一者、如一明鏡，師、弟同對說、聽，以師取之，即是師鏡；弟子取之，是弟子鏡。鏡喻一心，師、弟喻於生、佛，是謂弟子鏡中和尚為和尚鏡中弟子說法，和尚鏡中弟子聽弟子鏡中和尚說法。諸有智者，請詳斯喻。雖設此喻，猶恐未曉。又如水、乳和同一處，而互為能和、所和；且順說、聽，以能和為說，所和為聽。且將水喻於佛，乳喻眾生，應言乳中之水和水中之乳，水中之乳受乳中之水。雖同一味，能、所宛然；雖能、所宛然，而互相在。相徧相攝，思以準之。更消疏文。
眾生心中佛者，此明眾生稱性普周，而佛不壞相，在眾生心內。言為佛心中眾生說法者，此明佛心稱性普周，而眾生不壞相，在佛心內也。但明能說之佛即是眾生心中佛，但語聽法眾生即是佛心中眾生。下對反上，更無別理，但說、聽之異耳。
疏：四、由生全在佛，則同佛非生；佛全在生，則同生非佛。兩相形奪，二位齊融。即隨一聖教俱非二心，則佛心中眾生無聽，眾生心中佛無說。是以賢首品云：因緣所生無有生諸佛法身非是身。又偈讚品云：如來不說法亦不度眾生。大般若四百二十五云：我從得道來，不說一字，汝亦不聞等。
鈔：疏四、由生全在等者，此句雙泯，義更易了。於中先正明；是以賢首下，引證，即第十五經。但證第四雙非之義。因緣所生無有生，生泯也；諸佛法身非是身，佛泯也。下半云：法性常住如虛空以說其義光如是。正要前二句，故不引此耳。又偈讚品，亦證雙非。大般若文，前已釋竟。
疏：是故此四於一聖教圓融無礙，方為究竟甚深唯識道理。
鈔：疏是故此四下，總結融通。隨舉一句，即須具四。故隨一文、一句，若大若小，必具此四，攝理周圓。
疏：第七、會緣入實體者，前來六門同入一實故。
鈔：疏第七、會緣入實體等者，疏文分二：初總明；
疏：亦有二義：一、以本收末，二、會相顯性。前中，以諸聖教從真流，故不異於真。故攝論中名為真如所流十二分教。唯識第十釋勝流真如云：謂此真如所流教法，於餘教法最為勝故。彼宗雖不立真如隨緣，而說佛正體智證最清淨法界，而於後得安立教法，名為如流。以本收末，亦名如為教體。
鈔：後亦有下，開釋。疏攝論中名為真如所流十二分教下，引證。此引無性攝論第七、梁攝論第十，次引唯識第十。彼論釋十真如中第三地如。彼疏釋云：由此地中得於三慧，照大乘法，觀此法教根本真如，名勝流真如。或證此如，說法勝故。
疏彼宗雖不立下，釋妨。謂有問言：彼宗真如凝然，何有流義？故疏通云而說佛正體等。此中逆、順總有四法展轉相依。若逆推者，此之教法從何而立？答：從佛後得智立。此後得智復依何生？由根本智。故論云：了俗由證真，故說為後得。此根本智從何而立？由冥真如，故名真如最為根本。若順說者，梁論第十釋云：真如於一切法中最勝，由緣真如起無分別智；無分別智是真如所流，此智於諸智中最勝。由此智流出後得智，後得智所生大悲，此大悲於一切定中最勝。因此大悲，如來欲安立正法救濟眾生，說大乘十二部經。此法是大悲所流，此法於一切法中最勝。菩薩為得此法，一切難行能行，難忍能忍。由觀此法，得入三地。在文可知。
疏：二、會相顯性者，謂彼一切差別教法，從緣無性，即是真如，是故虛相本盡，真性本現。如來言說，皆順於如。故金剛三昧經云：如我說者，義、語非文；眾生說者，文、語非義。仁王。二諦品云：大王！法輪者，法本如、應頌如，乃至論議如等。此經明教即是如，不說如皆是教。若取諸法顯義皆為教體，一切法皆如也，則無如非教。
鈔：疏二、會相顯性者，上說如為教本，而教非即如；今說教即是如，則攝十二分教之相，歸即如之性也。
疏如來言說下，重釋教即如義。上明教從緣生，無有自性，故教即如；今明說主稱如。是故言、教皆如。金剛三昧證成此義。言義、語者，皆契如故。下引仁王，證成前義。言乃至者，文中略故。若具，經云：波斯匿王白佛言：云何十方諸如來、一切菩薩不離文字而行諸法相？大王！法輪者，法本如、重頌如、授記如、不頌偈如、無問而自說如、戒經如、譬喻如、法界如、本事如、方廣如、未曾有如、論議如，是名、味、句、音聲果，文字記句，一切皆如。若取文字者，不行空也。大王！如如文字修，諸佛智母。上即經文。其中云戒經者，即因緣經；因事制戒，故乃因緣經中一義。又言法界如者，即本生經；界即因義故。餘文可知。十二分名義，十藏品說。
疏此經明教即是如下，復辨通、局。謂但言十二分教即如，此如局在十二分中。若云如即佛教，則一切法皆如也，則一切皆佛教。斯義則通。故次疏云若取諸法顯義體，即明一切皆教；既一切皆如，如皆佛教也。
疏：第八、理事無礙體者，謂一切教法雖舉體即真，不礙十二分等事相宛然顯現。雖真如舉體為一切，不礙一味湛然平等。由如無礙，佛之音聲亦順如無礙，皆與如智而相應故。如前義分齊中廣明。
鈔：疏第八、理事無礙體等者，在文可見。
疏：第九、事事無礙體者，文、義皆圓。
鈔：疏第九、事事無礙下，疏文分三：初雙標，次正顯文，後例釋義。今初雙標文、義，揀義取文耳。
疏：文即圓音。此中亦具十種玄門。現相品云：佛演一妙音周聞十方國眾音悉具足法雨皆充徧，即同時具足相應體。十住品云：欲具演說一句法阿僧祇劫無有盡而令文義各不同菩薩以此初發心，即廣狹無礙體，亦名純雜教。一句不壞，狹也，純也；文、義不同，廣也，雜也。
又云：於一法中解眾多，眾多法中解了一等，皆一多相容教也。出現品云：如來音聲普入一切，譬如書字等，此亦相入，即相容也。
十住又云：一即是多多即一文隨於義義隨文，即相即教體。
出現品云：道場皆聞，不出眾外，各各隨解，即隱顯教體也。又云：如來言音唯是一味，隨諸眾生心器異，故無量差別，亦隱顯教體，亦純雜教也。
又云：如來於一語言中演說無邊契經海，如善口女等，即微細教也。
阿僧祇品云：於彼一一修多羅分別諸法不可說於彼一一諸法中又說諸法不可說等。一法既爾，餘法亦然。交映重重，無盡無盡，即帝網教也。
觸事皆法，即託事生解教也。一念頓演，即十世教也。
如諸會中，此方所說十住等，十方亦爾，即主伴教也。若隨說一法、一門，皆有無量修多羅為眷屬等，即眷屬教。雖不得為主，亦是伴類。
鈔：次文即圓下，正顯文圓。文即名、句、文。而言圓音者，有二義故：一、例上名等，離聲無體；今圓音體，文亦依之。二者、既言圓音，則文、句皆足，方稱圓耳。若一直聲，昔義非正。下引諸經成斯教體，具十玄門。
疏佛演一妙音等者，經文略有三節：初、則一音周聞，但彰其徧；次、言眾音悉具，則即前一音頓具多音，謂萬類殊音，如善口天女；三、法雨皆徧者，則隨一一音，具說一切大、小、權、實無盡法門。又一一法皆充法界。三節已含四義。一則展一普徧，二則一收一切。展、卷無礙，皆悉同時，何音何法而不具足？彼經次下云：一切言辭海一切隨類音一切國土中恆轉無上輪等。則重數更多。今但引其一偈，足顯同時具足。
疏譬如書字等者，即如來轉法輪中取意略引，故有等言。若具引者，經云：佛子！如來法輪悉入一切語言、文字，而無所住。譬如書字普入一切事、一切語、一切算數、一切世間、出世間處，而無所住。如來音聲亦復如是，普入一切處、一切眾生、一切法、一切業、一切報中，而無所住。一切眾生種種語言，皆悉不離如來法輪。何以故？言音實相即法輪故。佛子！菩薩摩訶薩於如來轉法輪，應如是知。即此經文。法喻之中亦自影略。故疏取意略引耳。
疏此亦相入，即相容也者，據所引文，即相入義，即此相入是一多相容不同門。能入名入，所入名容；能容即所入，所容即能入。隨義名異，容、入一義耳。
疏道場皆聞，不出眾外者，即出現音聲中梵王及眾喻。若具引者，經云：復次佛子！譬如大梵天王住於梵宮，出梵音聲，一切梵眾靡不皆聞；而彼音聲不出眾外，諸梵天眾咸生是念：大梵天王獨與我語！如來妙音亦復如是，道場眾會靡不皆聞，而其音聲不出眾外。何以故？根未熟者，不應聞故；其聞音者，皆作是念：如來。世尊獨為我說！佛子！如來音聲無出無住，而能成就一切事業，是為如來音聲第五相。釋曰：眾會聞者，即以根熟為眾內，未熟為眾外耳。餘並可知。應聞者，得聞，此即顯也；不應聞，不聞，斯即隱也。
疏各各隨解者，聞中復有差別。若聞大乘，大乘則顯；不聞二乘，二乘即隱。若聞小乘，大隱小顯等，可知。
疏又云：如來言音等者，即彼次下第六相也。經云：佛子！譬如眾水，皆同一味；隨器異故，水有差別；水無念慮，亦無分別。如來言音亦復如是，唯是一味，謂解脫味；隨諸眾生心器異故，無量差別，而無念慮，亦無分別。然此一文證其兩義：若取諸器各受，互不相知，即是隱、顯；若取一味隨器，即是純、雜。善口女，亦即彼品。經云：復次佛子！譬如自在天王有天采女，名曰善口，於其口中出一音聲，其聲則與百千種樂而共相應，一一樂中復有百千差別音聲。佛子！彼善口女從口一聲，出於如是無量音聲，當知如來亦復如是，於一音中出無量聲，隨諸眾生心樂差別，皆悉徧至，悉令得解，即第四相。一中頓具，即微細也。
疏阿僧祇品至不可說等者，等餘經文。經云：一一佛法不可說種種清淨不可說出妙音聲不可說轉正法輪不可說於彼一一法輪中演修多羅不可說於彼一一修多羅分別法門不可說於彼一一法門中又說諸法不可說於彼一一諸法中調伏眾生不可說。此上經文已有數重，而但說一法；法法皆爾，互入重重，故成無盡。又彼中云：清淨實相不可說說修多羅不可說於彼一一修多羅演說法門不可說於彼一一法門中又說諸法不可說於彼一一諸法中所有決定不可說於彼一一決定中調伏眾生不可說不可言說同類法不可言說同類心不可言說異類法不可言說異類心不可言說異類根不可言說異類語念念於諸所行處調伏眾生不可說等，亦是其類也。
疏一念頓演者，一念頓演無量劫法，何有十世不互相融？第五經云：樹下諸神剎塵數悉共依於此道場各各如來道樹前念念宣揚解脫門等。
疏：此且約言說。若類通諸法，皆為教體，即所詮義。義即普法，具十玄門，如義分齊。
鈔：疏此且約下，例文釋義。初句結前，餘皆釋後。
疏：第十、海印炳現體者，如前差別無盡教法，皆是如來海印定中同時炳現；設所化機，亦同緣起炳現定中。是故唯以三昧為教體。如出現品辨。此約果位。若約因位，圓信亦得印現。賢首品云：如是一切皆能現海印三昧威神力。
疏：以上十門該羅收攝，未有一法而非教體。然後二門正是經宗，融取前八，無所遺矣。
鈔：疏以上十門下，第三、總結，可知。教體門竟。
疏：第六、宗趣通別者，語之所尚曰宗，宗之所歸曰趣。先明其通，後顯於別。
鈔：第六、宗趣通別中，疏文分二：先釋名標章；後前中下，依章別釋。前中宗者，崇也，故云所尚；亦云尊也，主也，多也。
疏：前中通論一代佛教；諸部異計，各是一宗，謂十八、本二，各不同故。以義相從，更復合之。
鈔：疏前中通論下，第二、依章別釋。於中二：先釋通宗，後釋別宗。前中三：初、總標大意，二、敘昔辨違，三、申今正解。今初，言諸部異計，即二十部。言十八、本二者，十八部名，次下當列。本二者，即上座部及大眾部。故文殊問經云：十八及本二皆從大乘出無是亦無非我說未來起。言以義相從者，合二十部兼諸大乘為十宗故。
疏：然隋朝大衍法師總立四宗：一、因緣宗，謂薩婆多；二、假名宗，謂即經部；三、不真宗，謂諸般若；四、真實宗，謂法性、真理、佛性等教。又此四宗：初、名立性，二、名破性，三、名破相，四、名顯實。
鈔：疏然隋朝下，第二、敘昔辨違。於中二：先敘昔，後辨順違。前中又二：先正立，後異名。前中各從所立得名。四中各有二句：上句立義，下句指教。
疏又此四宗下，辨異名。四名不出性、相，而前三從所破，後一就所顯。
疏：初二小乘，後二大乘，各初淺後深。此亦有理，但收義不盡，以十八部中但判二故。
鈔：疏初二小乘下，辨順違。於中文二：先略釋明順理，後約局明違文。今初，言各初淺後深者，以初顯正因緣，立有緣果之性，故為淺也。二、破於定性，但從緣有，故為深也。萬法從緣，故無定實。如鐵之堅，遇火，則鎔；如水之濕，遇寒，則堅。明知從緣，則無定性，假名而已，故為小乘深。早欲參涉大乘，故云經部。三、是大乘之淺，望其第二，亦是次深，以二但破性而有其相。如會指成拳，雖無定性，非無拳相。今復破之。明性、相俱空，為法空矣。而言淺者，但除妄計以顯空義，未彰妙有不空真性，故名為淺。第四、方顯妙有真性，故四為深。
言此亦有理者，自淺之深，先小後大，一代佛教大意爾故。又第一宗是因緣所生法，第三宗則我說即是空，第二宗亦為是假名，第四宗亦是中道義，故無大違。
疏但收義不盡下，第二、約局明違。言但判二者，唯明有部及經部故；除本二部，故云十八部中。
疏：今總收一代時教以為十宗：
鈔：疏今總收一代時教以為十宗者，第三、申今正解。於中三：初、總標，二、別釋，三、料揀。
疏：第一、我法俱有宗，謂犢子部等。彼立三聚：一、有為，二、無為，三、非二聚非二即我。又立五法藏，謂三世為三；無為為四；第五不可說藏，我在其中，以不可說為有為、無為故。然此一部，諸部論師共推不受，呼為附佛法外道。以諸外道所計雖殊，皆立我故。
鈔：疏第一、我法俱有宗等者，第二、別釋也。釋第一宗中先立理。謂犢子部等者，等取餘四部。謂此計中總有五全，或一少分。言五部全者：一、犢子部，二、法上，三、賢冑，四、正量，五、密林山。故總為五部同計。言一少分者，泰法師云：更等取經部中根本經部，不等末經部；以本經部亦執有勝義我非即非離，即計菩提出離生死，故名勝義。
疏：二、法有我無宗，謂薩婆多等。彼立諸法不離色、心，或立三世、無為，或分五類，皆無有我；以無我故，異外道計。
鈔：疏二、法有我無宗等者，疏文有二：先正立，後顯功能。今初，言等者，等取餘二部半。謂此計都有三全、一少分，謂：一、一切有部。二、雪山部，此即上座部。宗輪論云：多同說一切有故。亦等取也。三、多聞部。宗輪敘多聞部云：餘義多同一切有部，並不立我，計法有實故。言一少分者，化地部末計。彼云：過去、未來並皆實有，亦有中有一切法所知、所識，故名法有我無。
疏：又於有為之中立正因緣，以破外道邪因、無因。
鈔：疏又於有為下，第二、辨教功能。於中有五：一、總顯功能，二、廣顯所破，三、舉正折邪，四、指廣從略，五、結功超勝。今初，因緣能破無因，正因以破邪因。
疏：然西域邪見，雖九十五種，或計二十五諦從冥生等，或計六句和合生等，或謂自在梵天等生，或謂時、方、微塵、虛空、宿作等，而為世間及涅槃本。
鈔：疏然西域邪見下，二、廣顯所破。於中三：初、敘西域，二、敘此方，三、雙就結過。初中亦三：初、束九十五種為十一宗，二、束十一以成四計，三、結諸計以歸二因。今初、九十五種，如第六迴向引。然至妙虛通，目之曰道；心遊道外，即稱外道。故唯佛正道，餘悉名外，故此總非。所以成十一者，以約現有教文，傳習西域故。
疏或計二十五諦從冥性生等者，即十一中之一計也。此即數論師計。按金七十論中：謂有外道，名劫毗羅，此云黃赤色。髭髮、面色並黃赤故，時世號為黃赤色仙人。其人從空而生，自然四德：一、法，二、智，三、離欲，四、自在。得此智已，依大悲說。先為阿修和仙人說，次阿修和傳與般尸訶，般尸訶傳與褐伽，褐伽傳與優樓佉，優樓佉傳與跋婆和，跋婆和傳與自在黑。般尸訶廣說此智，有六十千偈。其自在黑姓拘式，見大論難受，略抄七十偈。此婆羅門初入金耳國，以鐵葉腹，頭戴火盆，擊王論鼓，求僧論議。因諍世界初有後無，謗僧不如。遂造此七十論，申數論宗。王意朋彼，以金賜之。外道欲彰己令譽，遂以金七十標名。
唯識疏云：其後弟子之中上首，如十八部中之部主者，名伐理沙，此翻為雨。雨時生故，即以為名。其雨徒黨名雨眾者，即義當自在黑所受跋婆和，梵音不同耳。梵云僧佉，此翻為數。數即慧數，數度諸法根本立名。從數起論，名為數論；論能生數，亦名數論。其造數論及學數論者，皆名數論師。本源即是迦毗羅造。金七十論即自在黑造偈，長行即天親菩薩解釋。
言二十五諦者，準百論云：從冥生覺，從覺生我心，從我心生五微塵，從五微塵生五大，從五大生十一根。神為主常。覺相處中不壞不敗，攝受諸法。斯則五大亦為能生。今依金七十論釋二十五諦，總略為三，處中為四，廣為二十五。言略為三者，謂：一、自性，二、我知，三、變異。自性是第一諦，古稱冥性，亦名勝性。未生大等，但住自分，名為自性。若生大等，便名勝性，用增勝故。智論云：外道通力觀至八萬劫，八萬劫外冥然不知，謂為冥諦。從此覺知初立，故名冥諦。
二、言我知者，即第二十五諦，即神我也。三、變異者，中間二十三諦自性所作，名為變異。故有三位。言處中為四者，彼論云：外問曰：云何分別本性變異及知者？答曰：本性無變異。，大等亦本變。，十六但變異。，知者非本變。。謂本性能生大等，故名為本；不從他生，故非變異。二、大、我慢、五塵，此七亦本，亦變異。大從本性生，是故變異；能生我慢，故得為本。慢生五唯，五唯生五大及五知根故，皆亦變亦本。三、五大、五知、五作業及心平等根，但從他生，故唯變異；不能生他，故不名本。四、知者，即我知為體，故不從他生，亦不生他，故非本，非變異。
若準百論五大生十一根，則五大亦本，亦變異。唯變異中，則唯十一根。言廣有二十五者，如上引百論。然都有九位，就其中二十三諦，自有七位：一、大，二、我心，三、五唯量，四、五大，五、五知根，六、五作業根，七、心平等根。兼其初、後，故二十五。
問曰：自性不可見，云何知有？答：有法有，微細故不可見，如熱氣散空，豈得言無？若不見，云何知有？答：因大等事從自性生，有三德故。問：自性云何能與諸法為生因？答：三德合故。其三德在冥性中眠伏不起。若在大等二十三位，便有覺悟。故二十三，一一皆以三德合成。言三德者，梵云薩埵、剌闍、答摩。薩埵，此云有情，亦云勇猛，今取勇義。剌闍，此云微，牛毛、塵等皆名剌闍，亦名塵坌，今取塵義。答摩，此云暗，即暗鈍之暗。三德應名勇、塵、暗。若旁義翻，舊云染、粗、黑，新云黃、赤、黑；舊名喜、憂、暗，新云貪、瞋、癡；舊名苦、樂、癡，新云苦、樂、捨。敵體而言，即是三毒，能生三受，名苦、樂、捨。黃、赤、黑者，是其色德：貪多輕光，故色黃；瞋多動躁，故色赤；癡則重覆，故其色黑。由此自性合三德故，能生諸法故。
自性是作者，我非作者；若非作者，何用我為？答：為證義故。義之言境，證於境故。謂二十四諦是我所知，故我是見者，而非作者。餘不能知。
問：自性是作，我非作者，何因和合？偈答云：我求見三德自性為獨存如跛盲人合由義生世間。謂我有如此意，我今當見三德自性，故我與自性合。自性為獨存者，我是困苦人，唯有能見知，今當為彼令得獨存。以是義故，自性與我合。如人與王合。亦如盲與跛合。則以我為跛，不能作故；自性為盲，不能見故。此二合故，能生世間，與我受用。盲、跛達其所在，各得分立。我見自性時，即得解脫，令我獨存。
問曰：已說和合能生，是生次第云何？答曰：自性次第生大我慢十六十六內有五從此生五大。謂自性先生大。大者，增長之義，自性相增故。或名覺，或名想，或名徧滿，或名智，或名慧。大即是智，故大得智名。大次生我執。我執者，自性起用，觀察於我，知我須境故。亦名我慢，亦名五大初，或名轉異，或名炎熾。次慢生十六者，即五唯量、五知根、五作業根及心平等根。此意總明皆從慢生。就十六中，應先生五唯，五唯生十六，故云十六內有五從此生五大。即百論中從我心生五微塵，從五微塵生五大，從五大生十一根。初生五唯量者，一、聲，二、觸，三、色，四、味，五、香。五各有體，有能，有緣量故。唯亦定義，唯定用此成五大故。五唯無差別，以微細寂靜故。從此生五大大塵有差別五唯無差別即是天塵。天無憂癡，唯以喜樂故。五大具三毒，故差別。從聲唯生空大。慈恩疏云：別有一物，名之為空，非空無為。觸唯生風大，色唯生火大，味唯生水大，香唯生地大。
金七十論但各一生，有說藉塵有多少。從聲一塵成空大，聲、觸二塵生風大，色、聲、觸三生火大，色、聲、觸、味生水大，總用五塵生地大。藉塵多者，力弱；藉塵少者，力強。故四輪成世間，空輪最居下。
次五大生十一根者，先生五知根，次生五作業根，後生心平等根。云何五大生五知根？謂聲唯生空大，空大成耳根，是故耳根還聞於聲。觸唯生風大，風大成身根，是故身根還受於觸。色唯生火大，火大成眼根，是故眼根還見於色。味唯生水大，水大成舌根，是故舌根還知於味。香唯生地大，地大成鼻根，是故鼻根還嗅於香。而金七十論但云：耳根唯從聲唯生，與空大同類，是故能取聲。若優樓迦仙人，則計徧造義，謂五大造眼根，而火大偏多；色是火家求那，故眼根唯能見色。餘四例知，皆用五大成，各一偏多耳。
次生五作業根者，金七十論即總用五唯成，謂：一、語具，二、手，三、足，四、小便處，五、大便處。此中語具謂口、舌等，手、足即分皮根少分。彼謂身根為皮根。又男女大、小遺等，各有用故。故偈云：唯見色等塵是五知根事言執步戲除是五業根事。
言心平等根者，金七十論分別為體。故論云：分別為心相，是相即心事。亦具五唯成，通緣諸境故。又論云：大我慢心事，三自相為事。心能徧取差、無差別境故。有說以肉團心為體，二十五我知者，以思為體。唯識、因明，皆云：數論執思為我。若金七十云：云何知有我？頌曰：聚集為他故一異三德二依故三食者四獨離故五五因立有我。一、如人聚牀席等，必為於人，如是大等聚集，即知有我。二、異三德者，前二十四皆有三德故。三、依故者，如人依身，身則有用故。四、食者，如人見味，知有別味人；見大等所知，必知有能知；五、獨離故者，離身有我。若唯有身，聖人所說解脫，則無所用，故知有我。
我有何相？然金七十論將自性望變異，有九不似，有六相似，我翻似不似。言九不似者，一、無因，二、常，三、多人共一，四、徧一切，五、無事，六、不沒，七、無分，八、不依他，九、不屬他。自性有此九德，不似變異。變異則有因等，我有八義同於自性，不似變異。但多人共一義，不同自性，謂人人各有我故。自性有六義似變異者，謂：一、同有三德；二、不相離，謂三德不可分；三、皆為我所受用之塵；四、平等俱為一切我受用，如一婢多主使；五、無知者，本末同無知，唯我知故；六、能生，自性能生，大等亦能生故。而我知亦無此六相似，故總云我翻似不似。謂亦無三德，不能生等故。我有八不似變異，乃成八德；無六似於變異，但成二德，謂：一、無三德，二、是知者。餘之四似，是自性變異之德，非我之德。餘義可知。
有云：由三德是生死因，由所轉變擾亂我故，不得解脫；知二十三諦轉變無常，生厭修道，自性隱迹，不生諸諦，我便解脫。金七十云：人無縛無脫無輪轉生死。以無三德故，無變異故，無作者故。若爾，誰得解脫？答：輪轉及繫縛，解脫唯自性，由自性變異，故縛；若得正徧知，即得解脫。意明知二十五諦為正徧知，明縛與脫不由於我。言我解脫者，約自然脫耳。
論總結云：此祕密智應施五德婆羅門：一、生好地，二、好姓族，三、行，四、有能，五、欲得。上依金七十論，略敘其計。其間不同，兼智論意，並已具釋。若廣破者，如唯識、中、百等論。下疏略總破耳。
疏或計六句者，即衛世師計。新云吠世史迦薩多羅，此云勝論吠世亦云鞞世，吠世為正，立六句義最為勝故，或是勝人所造論故。其能造人，即成劫之末，人壽無量，外道出世，名嗢露迦，此云鵂鶹。晝避聲色，匿迹山藪，夜絕視聽，方行乞食。時人以為似鵂鶹鳥，故名鵂鶹仙人，即百論中優樓佉也。或名羯拏僕。羯拏，此云米齊，僕翻為食。先為夜遊，驚他稚婦，乃不夜乞，遂收碾場糠粃之中米齊而食，故時號為食米齊仙人。
多年修道，遂獲五通，謂證菩提，便欣入滅。但嗟所悟未有傳人，愍世有情，癡無慧目，乃觀七德，授法令傳。一、生中國，二、父母俱是婆羅門姓，三、有般涅槃性，四、身相具足，五、聰明辯捷，六、性行柔和，七、有大悲心。經無量時，無具七德，後經多劫，婆羅痆斯國有婆羅門，名摩納嚩迦此云儒童，其儒童有子，名般遮尸棄此云五頂，頂髮五旋，頭有五角。其人七德雖具，根熟稍遲，既染妻拏，卒難化導。經無量歲，伺其根熟。後經三千歲，因入園遊，與其妻室競華相忿。鵂鶹因此乘通化之。五頂不從，仙人且返。又三千歲，化又不得。更三千年，兩競尤甚，相厭既切，仰念空仙。仙人應時神力化引騰空，迎往所住山中，與說所悟六句義法：一、實，二、德，三、業，四、大有，五、同異，六、和合。
實者，諸法體實，德業所依，名之為實德業不依有性等故。德者，道德；業者，作用、動作義也。一、實有九種：一、地，二、水，三、火，四、風，五、空，六、時，七、方，八、我，九、意。二、德有二十四：一、色，二、香，三、味，四、觸，五、數，六、量，七、別性，八、合，九、離，十、彼性，十一、此性，十二、覺，十三、樂，十四、苦，十五、欲，十六、瞋，十七、勤勇，十八、重性，十九、液性，二十、潤，二十一、行，二十二、法，二十三、非法，二十四、聲。三、業有五種：一、取，二、捨，三、屈，四、申，五、行。四、大有唯一，實、德、業三同一有故。離實、德、業外別有一法為體，由此大有有實等故。五、同、異亦一，如地望地，有其同義；望於水等，即有異義。地之同、異，是地非水；水等亦然，亦離實等，有別實體。六、和合句者，謂法和合聚。由和合句，如鳥飛空，忽至樹枝，住而不去；由和合句故，令有住等。上已略敘。廣出體相及廣破斥，並如唯識及疏文并百論等。
疏或謂自在梵天等生者，此有三計：一、即塗灰外道并諸婆羅門，共計自在天是萬物之因故。唯識第一云：有執有一大自在天，體實徧常，能生諸法。謂彼計此天有其四德：一、體實，二、徧，三、常，四、能生諸法。又計有三身：一者、法身，體常周徧，量同虛空，能生萬物；二、受用身，在色天之上；三、變化身，隨形六道，教化眾生。復計彼天有二住處：一、在雪山，二、在南海末剌耶山。
昔摩竭國有兄弟二人，事自在天，同往雪山，求見彼天。至山，忽見一婆羅門，云：大自在天是汝國釋迦牟尼佛，何不禮事？兄弟報云：我先承習，但事天神。時婆羅門變為天形，面上三目，復現四臂，或現八臂。告兄弟曰：汝可還國，菩提樹東造釋迦降魔之像，菩提樹後可穿一池，濟渴乏者。彼宗因此計二住處，以為不謬。瑜伽第七云：彼作是思：世間諸物必應別有作者、生者及變化者，為彼物父。謂自在天，或復其餘。如論廣破。顯揚第十亦同此說，十二門論亦廣破之。
二、言梵天等生者，即第四圍陀論師計及第五安茶論師。圍陀，云明。此師計那羅延天能生四姓。此計梵天能生萬物。提婆菩薩破外道小乘涅槃論云：從那羅延天臍中生大蓮華，蓮華之上有梵天祖公謂梵天為萬物之祖，彼梵天作一切命、無命物；從梵天口生婆羅門，兩臂生剎帝利，兩髀生毗舍，兩腳生首陀。故瑜伽第七云：婆羅門是最勝種類，剎帝利等是下劣種類；婆羅門是白淨色類，餘種是黑穢色類；婆羅門種獨得清淨，非餘種類。婆羅門是梵王之子，從大梵王腹口所生，梵所變化，梵王體胤。廣破如彼。顯揚亦同。故上等言，等取那羅延天，以那羅生梵，梵為物祖，故正云梵天生，等取那羅延。
又等梵王，是第五計安茶論師，計本際也。言本際者，即過去之初首，謂計世間最初唯有大水。時有大安茶出生，形如雞卵，顏如金色，後為兩段，上則為天，下則為地，中生一梵天，能作一切有命、無命物。是故梵天是萬物因。以四、五兩計，一計那羅延為始，一計安茶為始。並次生梵王，梵王生萬物，故疏云梵天等生，即等取安茶及那羅也。其安茶計亦似此方有計天地之初，形如雞子，混沌未分，即從此生天地萬物。
疏或謂時、方、微塵、虛空、宿作等，而為世間及涅槃本者，此有六計：一、時者，即時散外道，執一切物皆從時生，是故時是常，是一，是萬物因，是涅槃因。廣百論云：復次或有執時是真實、常，以見種等眾緣和合，有時生果，有時不生；時有作用，或舒或卷，令彼條等隨其榮悴。此所說因，具有離、合，由是決定知實有時。廣破如彼。百論亦云：如是時雖微細不可見，以節氣、華實等故知有時。此則明其見果知因。
次、言方者，即第七方論師。計從方生人，人生天地，滅後還入於方。故方是常，是一，是萬物因，是涅槃因。故百論云：外曰：實有方，常相有故，日合處是方相等。
言微塵者，即第八路迦耶論師。計色、心等法，皆極微所作。路迦耶，此云順世外道。計一切色、心等法，皆用四大極微為因。然四大中最精靈者，能有緣慮，即為心法，如色雖皆是大，而燈發光，餘則不爾。故四大中有能緣慮，其必無失。故唯識云：有外道執地、水、火、風極微實常，能生粗色。所生粗色，不越因量；雖是無常，而體實有。釋曰：謂從四大生，後還歸四大。言粗色者，即是子微。不越因量者，因者，父母微；最初極微，名為父母。聚生諸色，故所生者，名曰子微。子微雖是無常，不越父母，故是實有。亦廣如彼破，但是隨情虛妄計度。顯揚第九云：又計極微是常住者，以依世間靜慮起如是見。由不如實知緣起故。計有，為先有果集起；離散，為先有果壞滅。由此因緣，彼謂從眾微性粗物果生，漸析粗物乃至極微住。是故粗物無常，極微常住。瑜伽同此。
言虛空者，即第九口力論師，謂彼虛空為萬物因。別有一法，是實，是常，是一，是萬物因。從空生風，從風生火，火生煖，煖生水，水生凍，凍堅作地，地生五穀，五穀生命，命沒還歸空。是故虛空能為一切萬物因，是涅槃因。百論亦云：外曰：定有虛空法，亦常，亦徧，亦無分，一切處、一切時信有故等，廣如彼破。
言宿作者，即第十宿作論師。計一切眾生受苦、樂報，皆隨往日本業因緣。是故若有持戒精進，受身、心苦，能壞本業。本業既盡，眾苦亦滅；眾苦盡滅，即得涅槃果。是故宿作為一切因。瑜伽論云：何因緣故彼外道作如是見？立如是論？答：彼見世間雖具正方便而招於苦，雖具邪方便而致於樂。彼如是思：若由現法士夫作用為彼因者，彼應顛倒。由彼所見非顛倒故，是故彼皆以宿作為因。由此理故，起如是見，立如是論。涅槃三十五廣破此見。
而疏云等者，等取第十一無因論師。計一切萬物無因無緣，自然而生，自然而滅，故此自然是常，是萬物因，是涅槃因。此計一切無染、淨因，如棘刺自纖，烏色非染，鶴色自白。大乘法師云：別有一法，是實是常，號曰自然，能生萬物。與下此方計有同義。瑜伽第七云：何因緣故彼諸外道起如是見？立如是論？答：謂見世間無有因緣，或時歘爾大風卒起，於一時間寂然止息；或時忽爾暴河瀰漫，於一時間頓即空竭；或時鬱爾果木敷榮，於一時間颯然衰悴。由如是故，起無因見，立無因論。顯揚亦同。此則無因為自然，非別有物。若廣分別上諸異計，如瑜伽六、七，顯揚九、十，婆沙十一、二及金七十、廣百論等。
疏：統收所計，不出四見，謂：數論計一，勝論計異，勒沙婆計亦一亦異，若提子計非一非異。若計一者，則謂因中有果；若計異者，則謂因中無果；三則亦有亦無；四則非有非無。餘諸異計，皆不出此。
鈔：疏統收所計，不出四見下，第二、束十一為四計，即百論意。於中二：先正明所計；後若計一下，對因果明，皆廣如百論。
疏：雖多不同，就其結過，不出二種。從虛空自然生，即是無因；餘皆邪因。
鈔：疏雖多不同下，第三、結歸二因，即收上十一宗計，乃至九十五種，皆不出二因。無而忽有，是曰無因；所計虛謬，是曰邪因。如乳生酪，乳曰正因；令乳生席，即曰邪因。從無明行而生此身，是曰正因；從冥性等生，皆曰邪因。一切諸法緣會而生，緣離則滅，未有一法不從因生。情、非情境，並從因生，而言無因，乃成大過。謂不應生物則合常生，石女則應生兒，龜毛亦應生物；不修萬行，應得涅槃。則世、出世法，一時俱壞。故無因過，過莫大焉！配屬，可見。離佛法外，非唯九十五種，設千般異說，皆不出於邪因、無因。故說一正因緣，無計不破。
疏：此方儒、道二教亦不出此。
鈔：疏此方儒、道下，第二、敘此方，疏文分二：初指同二因；
疏：如莊、老皆計自然，謂：人法地，地法天，天法道，道法自然。若以自然為因，能生萬物，即是邪因。若謂萬物自然而生，如鶴之白，如烏之黑，即是無因。
鈔：後如莊、老下，略出諸計。然此方儒、道玄妙，不越三玄：周易為真玄，老子為虛玄，莊子為談玄。
今疏有二：先合引莊、老，後別引周易。前中亦二：先引文，後斷義。今初，正引老子，義引莊子，故云皆計自然。此句標也。故莊子云：不知所以然而然，故曰自然。謂人法地下，即老子。道經有物混成章。此先有言云：有物混成，先天地生。寂兮，寥兮！獨立而不改，周行而不殆，可以為天下母。吾不知其名，字之曰道，強為之名曰大。大曰逝，逝曰遠，遠曰返。故道大，天大，地大，王亦大。注云：因其所大而明之，得一者天地王也。天大能覆，地大能載，王大能法地，則天行道，故云亦大。
又云：域中有四大，而王居其一焉。注云：王者，人靈之主，萬物繫其興亡。將欲申其鑒誡，故云而王居其一，欲警王令有所法也。次文云：人法地，地法天，天法道，道法自然。注云：人，謂王也。為王者，先當法地安靜。既爾，又當法天運用生成。既生成已，又當法道清淨無為，令物自化。人君能爾者，即合道法自然之性也。
又上釋道大云：以通生表其德，字之曰道；以包含目其體，強名曰大。此文相躡，故委引之，意在道法自然耳。德經又云：道生一，一生二，二生三，三生萬物。前則逆推，此則順辨。注云：一者，沖氣也。言道動出冲和妙氣，於生物之理未足，又生陽氣；陽氣不能獨生，又生陰氣；積冲氣之一，故云一生二；積陽氣之二，故云二生三；陰、陽合孕，冲氣調和，然後萬物阜成，故云三生萬物。次下又云：萬物負陰而抱陽，冲氣以為和。上來皆明萬物自然生也。即老子言。
若引莊子者，莊子。大宗師篇云：夫道有情有信，無為無形。注云：有無情之情，故無為也；有常無之信，故無形也。又云：可傳而不可受。注云：古今傳而宅之，莫能受而有之也。又云：可得而不可見。注云：咸得自容，而莫見其狀也。又云：自本自根，未有天地，自古以固存。注云：明無不待有而無也。
又云：神鬼神帝，生天生地。注云：夫無也，豈能生神哉？不神鬼帝，而鬼帝自神，斯乃不神之神也。不生天地，而天地自生，斯乃不生之生也。故夫神之果不足以神，而不神則神矣。功何足有，事何足恃哉！
又云：在太極之先而不為高，在六極之下而不為深，先天地生而不為久，長於上古而不為老。注云：言道之無所不在也。故在高為無高，在深為無深，在久為無久，在老為無老，無所不在，而所在皆無也。
又云：狶韋氏得之以挈天地，伏羲得之以襲氣母，維斗得之終古不忒，日月得之終古不息，堪坏得之以襲崑崙，馮夷得之以遊大川，肩吾得之以處大山，黃帝得之以登雲天等。注云：道，無能也。此言得之於道，乃所以明其自得耳。
又云：知天之所為，知人之所為者，至矣！注云：知天、人之所為者，皆自然也。則內放其身，而外冥於物，與眾玄同。任之，而無不至也。意云：但有知，有為，皆不為而為，故自然也。
疏若以自然為因等者，二、斷義也。通其兩勢，初即老子意。由道生一，道是自然，故以道為因，是邪因也。
疏若謂萬物自然而生下，出莊子意，則萬物自然，無使之然，故云自然，即無因也。
疏如烏之黑等者，即莊子文，亦涅槃經意。
疏：周易云易有太極，是生兩儀。兩儀生四象，四象生八卦，八卦定吉凶，吉凶生大業者，太極為因，即是邪因。若謂一陰一陽之謂道，即計陰、陽變易，能生萬物，亦是邪因。若計一為虛無、自然，則亦無因。
鈔：疏周易云下，二、引周易，文中亦二：先引文，後斷義。今初，即繫辭也。繫者，繫屬也，亦綱系也。此上應加是故二字。注云：夫有必始於無，故太極生兩儀也。太極者，無稱之稱，不可得而名。取其有之所極，況之太極者也。
孔云：太極，謂天地未分之前，混而為一，即是太初、太一也。老子云道生一，即此太極。謂混元既分，即有天地，故云太極生兩儀。即老子一生二也。不言天地者，指其物體，下與四象相對，故云兩儀，謂兩體容儀也。釋曰：若準列子，有太易、太初、太始、太素。太易者，未見氣也。太初者，氣之始也。太始者，形之始也。太素者，質之始也。彼注云：質，性也。又釋：太易指周易太極。此則太初非太易，便成太極在初。若準易鉤命訣，說有五運，前四同列子，第五名太極，則太極非初。釋與列子大同。
運即運數，易謂改易。元氣始散，謂之太初。氣形之端，謂之太始。形變有質，謂之太素。質形已具，謂之太極。雖小異同，皆是元氣生天地耳。
疏兩儀生四象等者，孔云：謂木、金、水、火稟天地而有，故云兩儀生四象。土則分王四時，又地之別，故唯四象。四象生八卦者，謂震木、離火、兌金、坎水各主一時。又巽同震木，乾同兌金，加之以坤、艮之土，為八卦也。八卦定吉凶者，八卦既立，爻象相推，有吉凶故。吉凶生大業者，萬事各有吉凶，廣大悉備，故能生天下大事業也。
疏太極為因等者，二、斷義也。謂若用太極為因，故是計無為有，亦是邪因。
疏若謂一陰下，通顯邪因、無因。易云：一陰、一陽之謂道，陰、陽不測之謂神。一陰、一陽之謂道者，注云：道者何？無之稱也。無不通也，無不由也，況之曰道。寂然無體，不可為象；必有之用極，而無之功顯。故至乎神無方，而易無體，而道可見矣。故窮變以盡神，因神以明道。陰、陽雖殊，無一以待之。在陰為無陰，陰以之生；在陽為無陽，陽以之成。故曰一陰、一陽之謂道。
孔疏云：一謂無也。無陰無陽，乃謂之道。一得為無者，無是虛無，虛無是太極，不可分別，唯一而已，故以一為無也。若有境，則有彼此相形，有二有三，不得為一。故在陰之時，而不見為陰之功；在陽之時，而不見為陽之力。自然而有陰、陽，自然無所營為。此則道之謂也。故言之謂道，以數言之，謂之一；以體言之，謂之無；以物得開通，謂之道；以微妙不測，謂之神；以應機變化，謂之易。總而言之，皆虛無之謂也。聖人以人事名之，隨其義理以立稱號。釋曰：若以陰、陽變易，能生萬物，即是邪因，而注及疏皆云一者無也，故是無因。故云若計一為虛無、自然，則亦無因也。以虛無亦通邪因，故致亦言。
疏：然無因、邪因乃成大過。謂自然、虛空等生，應常生故。
鈔：疏然無因、邪因下，第三、雙就結過。言應常生者，人自然生，應常生人，不待父母等。眾生菩提亦自然生，則一切果報不由修得。此正無因之過。若以虛無為因，亦邪因過。隨計各異，略不言之。上來廣破異計竟。
疏：以不知三界由乎我心，從癡有愛，流轉無極，迷正因緣，故異計紛然。
鈔：疏以不知三界由乎我心下，第三、舉正折邪。於中三：初總明迷倒因緣，次況出深旨，後揀濫顯邪。初中三界由乎我心，即唯大乘。下十地有文，唯識等論，皆引成立。謂心法剎那自類相續，無始時、界展轉流來，不斷不常，憑緣憑對，非氣非稟，唯識唯心。豈同儒、道，氣變為神，神由氣就，氣非緣就，出於自然，自然而成，其性自化，非由修習耶？豈況心外別有冥性、微塵等耶？況梵天等為能生耶？
疏從癡有愛，流轉無極者，即淨名經。義通大、小。大乘有二義：一、無明發業，愛能潤業；二、過去無明，現在愛、取。小乘則唯有後義。雖由三毒，此二勝故。涅槃亦說：生、死本際凡有二種：一者、無明，二者、有愛。此二中間即有生、老、病、死。其文非一。小乘立三毒為生死根本者，中論。染染者品云：經說貪欲、瞋恚、愚癡是世間根本。乃至云：三毒因緣起於三業，三業因緣起於三界，是故有一切法。十二因緣品云：眾生癡所覆為後起三行以有此行故識受六道身。皆是三毒為根本義。然外道雖立三德，不知是己心之所有故。又計從冥而起用故，故為邪見。
疏迷正因緣等者，唯心癡愛即正因緣。若大乘說，唯心為因，癡愛為緣。小乘亦以癡愛為因，業等為緣。大乘亦以業種為緣故。
疏：安知因緣性空、真如妙有？
鈔：疏安知因緣性空等者，第二、況出深旨。因緣有相，淺義尚迷；性空真理，安測涯分？性空通於初、頓、終教，妙有即是實教。若通於空、有，交徹具德，即是圓教。
疏：言有濫同釋教者，皆是佛法之餘，同於涅槃盜牛之喻，乳色雖同，不能善取醍醐，況抨驢乳，安成酥、酪？
鈔：疏言有濫同下，三、揀濫顯邪。謂易云：寂然不動，感而遂通天下之故。禮云：人生而靜，天之性也。感物而動，性之欲也。老子云：杳兮，冥兮！其中有精，其精甚真。莊子云：有真君存焉。如是等文，後儒皆以言辭小同，不觀前後本所建立，致欲混和三教。現如今時成英尊師作莊、老疏，廣引釋教以參彼典。但見言有小同，豈知義有大異！後來淺識，彌復惑焉。
疏同於涅槃盜牛之喻者，即涅槃第三答迦葉問。經云：爾時迦葉菩薩白佛言：世尊！出世之法與世間法有何差別？如佛言曰佛是常法、不變易法，世間亦說梵天是常，自在天常，無有變易，我常，性常，微塵亦常。若言如來是常法者，如來何故不常現耶？若不常現，有何差別？何以故？梵天乃至微塵世性亦不現故。
佛告迦葉：譬如長者，多有諸牛，色雖種種，同共一群。付放牧人，令逐水草，但為醍醐，不求乳、酪。彼牧牛者搆已自食。長者命終，所有諸牛，悉為群賊之所抄掠。賊得牛已，無有婦女，即自搆捋，得已而食。
爾時群賊各相謂言：彼大長者畜養此牛，不期乳、酪，但為醍醐。我等今者當設何方而得之耶？夫醍醐者，名為世間第一上味。我等無器。設使得乳，無安置處。復共相謂：唯有皮囊可以盛之。雖有盛處，不知攢搖。漿猶難得，況復生酥！爾時諸賊以醍醐故，加之以水，以水多故，乳、酪、醍醐一切俱失。凡夫亦爾，雖有善法，皆是如來正法之餘。何以故？如來。世尊入涅槃後，盜竊如來遺餘善法，若戒、定、慧，如彼諸賊劫掠群牛，諸凡夫人雖復得是戒、定、智慧，無有方便，不能解說，以是義故，不能獲得常戒、常定、常慧、解脫，如彼群賊，不知方便，喪失醍醐。
亦如群賊，為醍醐故，加之以水。凡夫亦爾，為解脫故，說我、人、眾生、壽者、士夫、梵天、自在天、微塵世性、戒、定、智慧及與解脫、非想非非想天即是涅槃，實亦不得解脫、涅槃，如彼群賊不得醍醐。是諸凡夫有少梵行，供養父母，以是因緣，得生天上，受少安樂，如彼群賊加水之乳。而是凡夫實不知因修少梵行，供養父母，得生天上，又不能知戒、定、智慧，歸依三寶。以不知故，說常、樂、我、淨；雖復說之，而實不知。是故如來出世之後，乃為演說常、樂、我、淨，如轉輪王出現於世，福德力故，群賊退散，牛無損命。時轉輪王即以諸牛付一牧人多巧便者。是人方便，即得醍醐；以醍醐故，一切眾生無有患苦。法輪聖王出現世時，諸凡夫人不能演說戒、定、慧者，即便退散，如賊退散。
爾時如來善說世法及出世法，為眾生故，令諸菩薩隨而演說。菩薩摩訶薩既得醍醐，復令無量無邊眾生獲得無上甘露法味，所謂：如來常、樂、我、淨。以是義故善男子！如來是常不變易法，非如世間凡夫愚人謂梵天等是常法也。此常法稱要是如來，非是餘法。迦葉！應當如是知如來身。釋曰：以法對喻，文相可了。是知儒、道言同，皆佛法出。
疏況抨驢乳下，即智論第三文意。謂佛教如牛乳，修得解脫，如抨得酪、生、熟酥等。不解修行，尚不得酪，況外道教猶彼驢乳！佛喻於牛，外道如驢。驢乳本非出酪之物。外道之教無解脫味，故抨驢乳，但成屎尿。依外道教行，但招苦果，無所成益。
疏：廣明異計，如瑜伽第六，顯揚第九、第十，婆沙十一、十二及金七十論說。中、百等論亦廣破之。
鈔：疏廣明異計下，第四、指廣從略。恐繁，故略。欲知源故，指所出耳。
疏：今但說正因緣，已總破諸計。是知佛法之淺淺已勝外道之深深。
鈔：疏今但說下，第五、結功超勝。言佛法之淺淺者，以其十宗，前前淺於後後，後後深於前前。前二望第十，有八重之深，已能總破一切外道，況第三宗，況第四宗，乃至第十，展轉深妙。然上所引，皆是外宗甚深玄妙。今以第二，並能超之。故云佛法之淺淺已勝外道之深深。然西方外道明說三世，多信因果，知厭生死，欣求涅槃；但真源小差，致去道懸遠。況此方儒、道，善止一身。縱有終身之喪，而無他世之慮；雖齊生死，強一枯榮，但以生死自天，枯榮任分。天乃自然之理，分乃稟之虛無，聚散氣為生死，歸無物為至道。方之釋氏，不合同年。略辨釋、道之殊，以舉十條之異：
一、始、無始異。謂釋立生滅因緣，無定初始；儒、道有太初、太始，為物之先。太初為萬物之先，物自造化；因緣為萬法之本，興滅由人。
二、氣、非氣異。謂釋以心為法本，憑對憑緣；儒、道以氣變為神，無為自化。自化，則無修無習，棄智絕聖；憑緣，則必假修成，萬行會本。
三、三世、無三世異。釋以稟質色、心，靈爽相續，隨緣起滅，三世遷流。儒、道以聚氣為生，散氣為死；死則歸夫天地，不續不存。既止一身，寧知三世？
四、習、非習異。釋以善、惡由業，愚、智習生，故積劫熏修，靈識玄妙。儒、道以善、惡由分，愚、智自天，稟純和，則至聖至神；稟渾濁，則為愚為暗。縱言慎習，止在一身。豈說積功能資他世？
五、稟緣、稟氣異。釋以森羅萬象，並由緣生；儒、道以富貴吉凶，皆由氣命。稟氣者，不可改易；稟緣者，則可增修。
六、內、非內異。釋以天地萬物，內識變生；儒、道以人物、蠕飛，皆由天地。所變在我，可變染令淨；所變在天，則任彼高低。
七、緣、非緣異。釋以四相遷流，浮虛變滅，皆由緣力，非曰自然；儒、道以日化月移，趣新更故，力負自爾，非由我心。
八、天、非天異。儒、道以禍福、吉凶派流為二：一者、天，二者、地。地而所為，可得閉絕，故謀未兆，而散脆微；天之所為，不可遁避，故受而喜之，忘而復之。是以安乎天者棄於人，絕於聖者從乎道。斯老氏之旨。釋以果報因緣，宗源斯二：一者、苦、集，二者、滅、道。滅、道者，不住不染，離斷離常；高出空、有之巔，迥超生死之外。苦、集者，因心迴轉，逐業高低；往來六趣之中，留連三有之內。是以厭乎苦者斷於集，欣乎滅者修於道。此釋氏之旨也。二家之理，皎若掌中。戶則千門，殊歸異貫。較之於一，其可得乎？
九、染、非染異。老以仁毀於道，絕仁而道自停，不在於為也。欲害於性，去欲而性自得，不在於修也。利累於生，屏利而生自成，不在於益也。禮出於亂，棄禮而亂自除，不在於作也。理由於道，有道而理自至，不在於聖也。得在於時，時來而位自成，不在於爭也。是以不求而自得，不為而自成；為之者必敗，求之者必失。此老君之教也。釋以善為福道之本，修善而受福人、天；不善為惡道之根，積不善而沈淪三惡。慈為無害之徑，欲為生死之源；絕欲而生死必除，行慈而壽命長遠。是以為善者必得，為不善者必失；離欲者必超，不離欲者必陷。此釋迦之教也。教方既辨，異乃條然，譬彼寒溫，理難併合。
十、歸、非歸異。釋以生死，苦也，從妄想而形；貪愛，垢也，因無明而起。因無明而起，則可翦可除；從妄想而生，則可搴可拔。搴、拔緣乎性假，除、翦由乎體妄。知體妄者，息妄而證涅槃；達性假者，棄假而歸寂滅。於是控御一乘，浮航六度；越生死苦海，出火宅樊籠；迥登般若之臺，妙入涅槃之苑；湛然常樂，與虛空而並存；嶷爾圓明，混境、智而雙寂。此乃釋教之所歸也。老以生與死，命也，悉是道之所為；聖與不肖，性也，但是天之所與。天與不可逃，道為不可捍。知天、道不可逃、捍者，則能安處生死，而守全性情。性情全而天不壞，死生處而道不虧。道不虧，則悅惡之慮消；天不壞，則喜怒之心滅。於是出囂塵之域，遊道德之鄉；理孤劭於寰中，神獨凝於方外；澹然玄寂，而累害不能干；泊爾無為，而邪氣不能襲，可以長生，可以盡年。此老教之所歸也。所歸既異，發軫復殊；相去渺然，千里非遠。
此上十異，即冀審思慎之深衷。多以小乘因緣，以破外宗玄妙。況乎真空妙有、事理圓融、染淨該羅、一多無礙、重重交映、念念圓融者哉！無得求一時之小名，混三教之一致，習邪見之毒種，為地獄之深因，開無明之源流，遏種智之玄路。誡之，誡之，傳授之人善須揀擇！
疏：三、法無去來宗，謂大眾部等，說有現在及無為法；其過、未之法，體、用俱無。
鈔：疏三、法無去來宗，謂大眾部等者，先標宗；說有現在下，釋。而云等者，等取六全、一少分。謂都七全一、少分，同有此計：一、大眾部，二、雞胤部，三、制多山部，四、西山住部，五、北山住部，六、法藏部，七、飲光部。宗輪論敘制多、西山、北山云：餘義多同大眾。敘法藏亦然。敘飲光云：餘義多同法藏。故上七部，類同此計。言一少分者，取根本化地部。彼云：去、來世無，現在無為是有。北京素公云：以前義故，四分律法藏部義及四阿含、僧祇律大眾部義，並是第三、法無去來宗也。
疏：四、現通假實宗，謂說假部，就前現在世中諸法，在蘊為實，在界、處為假。其成實論、經部師，即是此類。
鈔：疏四、現通假實宗等者，一全、一少分。一全者，即說假部；一少分，即末經部，以根本經部是第一宗攝故。其成實論，先是數論弟子，以所造為能造；後出家入佛法時，經部攝故。三藏云：經部細實而粗假。實義同故，現通假、實攝。此說假與一說、說出世別，此謂俗、真諦中皆有假、實。蘊門明義是實者，實即積聚故；界、處門明義是假者，體假積聚故。今疏云其成實論，即是少分末經部也。
疏：五、俗妄真實宗，即說出世部等，謂世俗是假，以虛妄故；出世反上。
鈔：疏五、俗妄真實宗等者，以世俗是假，假故妄也；出世為真，真非是假，故是實也。少似中論。一半向前。
疏：六、諸法但名宗，謂一說部等。一切我法唯有假名，無實體故。
鈔：疏六、諸法但名宗等者，則顯出世亦假名耳。故云一切我法。亦如中論若有世間，則有出世間；既無世間，何有出世間等。
疏：七、三性空有宗，謂徧計是空，依圓有故。
鈔：疏七、三性空有宗者，即是大乘法師所立應理圓實宗。
疏：八、真空絕相宗，謂心、境兩亡，直顯體故。
鈔：疏八、真空絕相宗，即是大乘法師勝義俱空宗。
疏：九、空有無礙宗，謂互融雙絕，而不礙兩存；真如隨緣，具恆沙德故。
鈔：疏九、空有無礙宗等者，謂互融故，有是即空之有，空是即有之空。語空必攝有，言有必攝空，故曰互融。言雙絕者，有即空，故有絕；空即有，故空絕。言不礙兩存者，不壞相故，有即空，而有不泯；空即有，而空不亡。真如隨緣者，上言空有，容濫但空，故說真如即空，空即真如。又異但凝然，故云隨緣，非無不變。具恆沙德者，唯法性宗，非唯空寂而已。上皆實教中義，如前立教中辨。
疏：十、圓融具德宗，謂事事無礙，主伴具足，無盡自在故。
鈔：疏十、圓融具德宗，廣如義分齊。
疏：然此十宗，後後深於前前：
鈔：疏然此十宗，後後深於前前下，第三、料揀。於中二：先通料揀十宗，後會通妨難。前中有五：一、通明淺、深，故後後深於前前。然此十宗，前六全同大乘法師。大乘則有八宗，七名勝義俱空，八名應理圓實即以法相為應理圓實，法性為勝義俱空。今迴七為第八，八為第七，如前西域中二宗不同。今符法性，又加後二以顯甚深。
疏：前四唯小，五、六通大、小，後四唯大乘。
鈔：疏前四唯小，五、六通大、小下，二、大、小乘料揀。然五、六立在小乘，義通大乘，故云五、六通大、小。
疏：七即法相宗，八即無相宗，後二即法性宗。
鈔：疏七即法相下，三、權、實料揀。
疏：又七即始教，八即頓教，九即終教，十即圓教。
鈔：疏又七即始教下，四、以五教料揀。但舉四教，前六小乘即當第一小乘教，以前已有大、小料揀，故略不言。
疏：又第七亦名二諦俱有宗，謂勝義真實，故不無；世俗因果不失，故是有。如深密、瑜伽等。第八亦名二諦雙絕宗，謂勝義離相，故非有；世俗緣生如幻，故是無。如掌珍頌云真性有為空如幻緣生故無為無有實不起似空華等，即般若、三論中一分之義。九、二諦無礙宗。如維摩、法華等，義如前顯。
鈔：疏又第七亦名二諦俱有宗下，五、二諦料揀，亦是隨難別釋。唯料揀三宗，以含異義，故重釋之。初宗，二諦俱有，可知。
疏如掌珍頌者，即清辨菩薩所造，一論唯釋此偈。此中有兩重比量：前半有為法比量，謂立量云：有為是有法，定空無性是宗法，因云從緣生故，同喻云如幻法。幻法從緣生，幻法空無性；有為從緣生，有為空無性。此中因、喻前卻，或迴文不盡。而言真性者，即有為性，亦合言有為真性空。
二、無為比量云：無為是有法，定無實故是宗法，因云不起故，同喻云如空華。空華無有起，空華無有實；無為無有起，無為亦無實。故中論云：若有有為法，則有無為法。既無有有為，何得有無為？廣如彼論。
疏即般若、三論中一分之義者，以三論中，四諦品前以空遣有，四諦品中以空立有。故偈云：以有空義故一切法得成若無空義者一切則不成。又標名以中論，意顯不滯空、有，非但明空。又偈云：因緣所生法我說即是空亦為是假名亦是中道義。則三觀齊驅，三諦無礙，豈獨空耶？故有言：學龍猛宗，墮惡取空。斯言可怖！故云一分之義，即三觀中一空觀義。
疏九、二諦無礙宗者，即真不礙俗，俗不礙真。於諦常自二，於解常自一；通達此無二，真入第一義。二諦並非雙，恆乖未曾各，亦其義耳。今略其旨，故指前文。所以不會第十宗者，第十亦可名二諦無盡宗。然必融於前，故不別立耳。又上三宗，諸師各立，故今敘之。其第十宗非彼所競，故不言耳。
疏：然十宗、五教互有寬、狹。教則一經容有多教，宗則一宗容具多經，隨何經中皆此宗故。若局判一經以為一教，則抑諸大乘。
鈔：疏然十宗、五教下，第二、釋通妨難。謂有難云：十宗何異五教，而重辨耶？故為此通。然有二義：一、則通、局不同，二、乃體式有異。今初，先雙標；後教則下，雙釋，顯明二通，影出二局。上句言教則一經容有多教者，顯明教通也，如一維摩，則具五教；涅槃、般若等，亦具五教故。而影出宗局，維摩但是事理無礙宗，不通三性、空、有等宗故。言宗則一宗容具多經者，顯明宗通，以一事理無礙宗內該法華、維摩、涅槃等故。而影出教局也，如一經中具有五教，不相通故。
疏：又夫立教必須斷證、階位等殊，立宗但明所尚差別。前之六宗執法有異，故分六宗；斷證次位不離八輩，合為一教。餘義如前，立教中辨。
鈔：疏又夫立教必須斷證等者，二、明體式有異也，亦重通妨難。難云：若各有通、局，何以不得以宗為教，以教為宗？故為此通：教有斷證等，宗不約此；位等無多，故但有五；所尚各別，故有十宗。故前六所尚不同，而成六宗；而斷證等齊，但為小教。則教、宗無違也。
疏：第二、顯別宗者，一切諸經各自有宗，今此別明此經宗趣。
鈔：疏第二、顯別宗下，二、釋別宗，疏中分二：先、總明立意，二、開章別釋。今初，又二：先、正立。諸經各自有宗，故此別明斯經宗也。如法華以一乘為宗，涅槃以佛性常住等為宗，故云各自有宗。雖互有兼通，就其偏重，故標為別宗。
疏：然楞伽云一切法不生，不應立是宗者，斯言遣滯。若無宗之宗，則宗、說兼暢。
鈔：疏然楞伽下，二、解妨。謂有難云：楞伽第二云：大慧！一切法不生，不應立是宗。故今通云斯言遣滯耳。若一向不立宗者，何以彼立宗通、說通？故經云：宗通自修行，說通示未悟。昔人云：宗通，說不通，如日被雲曚；宗通，說亦通，如日處虛空。既有二通，則非無宗矣。是為無宗之宗，立而無立，為宗、說兼暢，是日處空耳。
疏：略以二門分別：先敘異解，後申今義。
鈔：疏略以二門分別下，第二、開章別釋。於中亦二：先標章；
疏：前中略舉十說：一、衍法師以無礙法界為宗。二、裕法師以甚深法界心境為宗，謂法界門中義分為境，諸佛證之以成淨土。法界即是一心，諸佛證之以成法身。是故初品中云：無盡平等妙法界皆悉充滿如來身，末後明入法界品。故知唯以法界為宗。三、有說以緣起為宗，法界緣起相即、入故。四、有云以唯識為宗。經說：三界唯一心現，心如工畫師故。五、敏、印二師同以因果為宗，謂此經廣明菩薩行位之因及顯所成果德。下文不離此故。六、遠法師以華嚴三昧為宗，謂因行之華能嚴佛果故。七、笈多三藏以四十二賢聖觀行為宗，說其行位，令成觀故。八、有說言以海印三昧為宗，逆、順理事，乃至帝網，如海波澄，一時現故。九、光統律師以因果、理實為宗，以因果是所成行位，理實是所依法界故。十、賢首以前各互闕故，總以因果緣起、理實法界以為宗趣。謂前之二師但得所依法界，三、四二師但明緣起，五、六唯明因果，七唯因修，八唯果用，並皆互闕。故賢首意取光統，而加緣起、法界之言。由光統師以因果即緣起，理實即法界，故不開之。賢首以因果是緣起中別義，理實是法界中別義，故加總名。以法界有事、理及無礙故，緣起體上之用故，所以加之。
鈔：後前中下，依章別釋。疏初品中無盡平等等者，即是晉經第一善光海大自在天王偈。下半云：無取無起亦寂滅為一切歸故出世。即今經妙燄海天王偈云：佛身普徧諸大會充滿法界無窮盡等。
疏法界緣起相即、入故者，即緣起相由門意。
疏十、賢首以前下，就此一師，疏文有二：先出意總立；後謂前之二師下，為其解釋。即釋互闕之言，出其新立之意。於中又二：先出互闕；後故賢首意下，彰其立由。雖依光統師，而更添之。於中三：初、總標；二、由光統師下，出光師意，不安緣起、法界之由；三、賢首下，出賢首加之所以。於中有二：先總明所以，以彼得別而闕總故；後以法界下，出總、別之相。法界有四，理實是一，故云別也。緣起是總，而有二義：一、本有緣起，如大方廣，方廣是業用，周徧是本有故；佛華嚴是因果，即修成緣起故。又緣起是義，因果是位故。
疏：二、申今解者，依後二師，而頗為改易。若取言略攝盡，應言法界緣起不思議為宗；若取言具，於第十師加不思議。
鈔：疏二、申今解下，疏文有二：先總明建立；後今釋前義下，開章別解。前中五：一、總相標立，二、顯其包含，三、彰加所以，四、釋通妨難，五、重顯異門。今初，意云：略則第十師，其言則多。既光統別不攝總，應言法界緣起。總，則攝別，不應復存因果、理實之言。若取廣說，又闕不思議。故云若取前義，應言因果緣起理實法界不思議為宗；若取次第，應言法界理實緣起因果不思議為宗。
疏：此則攝一總題，理實即大方，緣起即方廣，法界總該前二，因果即佛華嚴。觀其總題，已知別義。
鈔：疏此則攝一總題下，第二、顯其包含。方字兩用：向上，則大方無隅，即法界故；向下，方廣業用，是緣起法界故。故云法界總該前二。
疏：而法界等言，諸經容有，未顯特異，故以不思議貫之。則法界等，皆不思議，故為經宗。所以龍樹指此為大不思議經，斯良證也。
鈔：疏而法界等言下，第三、彰加不思議之所以。揀異餘經，故兼引文證。
疏：淨名但明作用不思議解脫，蓋是一分之義；未顯法界融通等不思議，故不同也。
鈔：疏淨名但明下，第四、釋通妨難，即躡迹為難。謂若加不思議，欲異餘經，尚同淨名，曾何成異？故為此通：彼得業用，不得德相故。故彼經云：有解脫，名不思議。菩薩住是解脫，能以須彌之高廣內芥子中等。曾不說言：真如具無盡德，佛身不分而徧，塵毛之德不可盡等，故為一分。故龍樹呼此經為大不思議經，則顯彼為小不思議。不思議雖無大、小，教中彰之，有廣、狹故。
疏：若就題中分體、宗、用，則以理實為體，緣起為用，因果為宗。尋宗令趣理實體，故法界總攝上三。
鈔：疏若就題中下，第五、重顯異門。上來所辨，但明題中已具經宗。若準天台智者釋法華經，於一題中有體、宗、用。今取例釋，故有三也。
疏：今釋前義，略分為二：一、釋名，二、顯義。今初，法界名體，廣如本品。今略申其二：一、事法界，二、理法界。二法俱含持軌，二界則性、分不同，互用皆通。
鈔：疏互用皆通者，謂不壞性、相，則理法界，性義名界；若事法界，分義名界。若性、相交徹，相既即性，分即名性；性即相故，無分即分。故言互通。
疏：二、顯義中，曲有四門：
鈔：疏二、顯義中，曲有四門等者，此門有三：初、總標，二、別釋，三、總結。初、標，可知。
疏：第一、別開法界以成因果。謂普賢法界為因，遮那法界為果，是故因果不離理實法界。於中十事五對，即五周因果：一、所信因果，二、差別因果，三、平等因果，四、成行因果，五、證入因果。下當指文。而此因果互為宗趣。一經始終，不離因果，故但因果為宗，不違所依法界。
鈔：二、別釋。四章即為四別。疏第一、別開法界等者，此一段疏文有四別：一、標章略明。二、於中十事下，開章別釋。三、而此因果互為宗趣者，會通宗趣。然有二意：一者、五周皆以因果為其宗趣。若以修因為宗，得果為趣；舉果為宗，令修因為趣。二者、所信因果為宗，令得差別因果為趣；舉差別為宗，成所信為趣；舉差別為宗，令得平等為趣；舉平等為宗，融差別為趣；舉平等為宗，令成行為趣；舉頓成諸行為宗，令信平等為趣；舉成行為宗，令證入為趣；舉證入為宗，令忘證修行為趣。故言互為。
疏一經始終下，第四、結成因果。收前五、六、七、八四師之義，彼皆不出因果故。故此因果不違法界，以是法界成因果故。
疏：第二、會融因果以同法界。法界門中亦有十事五對，互為宗趣：一、教義相對，謂舉教為宗，顯義為趣；或以義為宗，顯教為趣。以辨義深，令教勝故。二、人法相對，舉人為宗，令知法為趣；舉法為宗，令得人為趣。三、理事相對，舉事意令趣理故，舉理意在融事故。四、境智相對，舉所觀境令成觀智故，舉修成智令證同真境故。五、因果相對，舉彼修因令證果故，舉其勝果勸修因故。五對別明，是宗之趣；五對相即，為宗即趣。上五周因果不離此五對之法，即事理法界。況因果無性，當體同真，所以但用法界為宗，亦不違因果。
鈔：疏第二、會融因果以同法界下，疏亦有四：一、標章；二、法界門中下，開章解釋；三、五對別明下，會通六釋，謂不壞因果及交徹故；四、上五周因果下，結歸法界，收前衍、裕二師。就結歸法界中，有二意：一、歸事理法界，謂第五因果即前因果。又前之四對皆通因果，因果皆有境、智等故。又第三對中，一種是理，餘之九事皆是事攝。故五周因果不出此十。二、況因果無性下，會上歸於理法界也。
疏：第三、法界、因果分明顯示，亦有十義五對：一、無等境，此有二位：一、在纏性淨法界，為所信境；二、出纏最清淨法界，為所證境。二、無等心，此亦二義：一、大菩提心，為普賢行本故；二、信、悲、智等，隨行起故。三、無等行，此亦二義：一、差別行，各別修故；二、普賢行，一即一切故。四、無等位，此亦二義：一、行布位，比證別故；二、圓融位，一證一切證故。五、無等果，此亦二義：一、修生果，今始成故；二、修顯果，本自具故。此上五對，各初句為宗，後句為趣。又上五中，初一真法界，二即緣起；又二、三、四皆緣起因，後一緣起果。故光統具用二義為宗，無所違矣。
鈔：疏第三、法界、因果分明顯示，文亦有四：一、總標。二、亦有十義下，別釋。三、此上五對下，會宗趣，如舉在纏法界為宗，令得出纏清淨為趣；餘四例知。四、又上五中下，結示法界、因果之相，收前光統師，唯初一對是法界理實，餘皆緣起因、果。
疏：第四、法界、因果雙融、俱離，性、相混然，無礙自在，亦有十義：
鈔：疏第四、法界、因果雙融下，此門但二：一、標，二、別釋。今初，由雙融故俱離，由雙融故混然。離不礙存，故云無礙；能存能離，故云自在。法界雖通事、理，今取理實，故法界為性，因果為相。
疏：一、由離相故，因果不異法界，即因果非因果也。此即相為宗，離相為趣；或離相為宗，令亡因果為趣。下九準思。二、由離性故，法界不異因果，即法界非法界也。三、由離性不泯性故，法界即因果時，法界宛然，則以非法界為法界也。四、由離相不壞相故，因果即法界時，因果歷然，則以非因果為因果也。五、離相不異離性故，因果、法界雙泯、俱融，迥超言慮。六、由不壞、不異、不泯故，因果、法界俱存現前，爛然可見。七、由五、六存、泯復不異故，超視聽之妙法，無不恆通見聞；絕思議之深義，未嘗礙於言念。八、由法界性融不可分故，即法界之因果各同時全攝法界，無不皆盡。九、因果各全攝法界時，因果隨法界各互於因果中現，是故佛中有菩薩，普賢中有佛也。十、因果二位各隨差別之法，無不該攝法界，故一一法、一一行、一一位、一一德，皆各總攝無盡無盡帝網、重重諸法門海，是謂華嚴無盡宗趣。
鈔：疏一、由離相下，別釋中：初、二一對但明俱離。三、四一對不礙兩存。然性則叵壞，但云不泯；相則可壞，故言不壞。五、即合其初、二。六、即合其四、三。皆由性、相相即，故二對皆不相異。七、復合其五、六，謂六是於存，五是於泯，正存即泯，故復不異。八、即融前因果，令同法界。九、由同法界，因果互攝。十、令因果差別之法，一一別攝。已知大意。
次隨難釋。疏此即相為宗等者，舉相意，欲令亡不在相故。後對合上離相，並為其宗。令亡因果者，前離於相，明因果之相本離；今亡因果，令離取相之心。言下九準思者，二中應云：舉性為宗，令離性為趣；離性為宗，令亡法界為趣。三、即離性為宗，不泯性為趣，以性本自離，不待泯故。又離性不泯性為宗；令亡法界，不礙法界為趣。四、以離相為宗，不壞相為趣；相本自離，不待壞故。又離相不壞相為宗；令亡因果，不壞因果為趣。五、離相為宗，不異離性為趣，由性、相不異故。若異離性，非真離相故。又離相不異離性為宗；令雙融性、相，俱泯為趣。六、不壞相為宗，不異、不泯性為趣。若離不泯，有不壞者，是定有故。又不壞、不異、不泯為宗，令俱存現前為趣。七、雙存為宗，不異雙泯為趣，以即泯而存，方是存故。又雙存不異雙泯為宗，令超視聽、絕思議、不礙見聞、言念為趣。然超視聽之妙法，則約相說；絕思議之深義，則約性說。八、法界為宗，性融不可分為趣。又法界性融不可分為宗，令因果各攝法界為趣。九、因果各全攝法界為宗，令因果互在為趣。十、二位差別皆攝法界為宗，一一行、位無盡為趣。
疏：上之四門，初一即體之用，次一即用之體，三即體、用雙顯，四即體、用鎔融。又初一即因果緣起，次一即理實法界，三即雙明，後一即不思議。既以第四融前，則四門一揆。故即照而遮，即遮而照，雙照雙遮，圓明一觀，契斯宗趣矣。
鈔：疏上之四門下，第三、總結。於中有四：初、以體、用收之。體即前性，用即前相。二、又初一即因果下，以宗中十一字收之。三、既以第四融前，則四門一揆者，總融四門。四、故即照下，會歸心觀。在法為離，在心為遮；在法不壞，在心為照。遮，即初之二門；照，即三、四二門。然初遮是即照之遮，次照是即遮之照。五即雙遮；六即雙照；七即正雙遮而正雙照；八即四門一揆，圓明一觀；九、十隨一句中具攝前四，亦同一觀。又十門齊鑑曰照，無心於十曰遮；雙照，照前照遮；雙遮，遮前遮照。言亡慮絕，了了分明。故上十門圓明一觀，方契十門之旨。合上四門之宗，希領文繫之表也。
疏：第七、部類品會者，既知旨趣沖深，未審能詮文言廣狹。
鈔：疏第七、部類品會下，此章有二：先辨來意；
疏：於中有四：一、彰本部，二、顯品會，三、明支類，四、辨論釋。
鈔：後於中有四下，開章解釋。
疏：初中性海之詮，常說、徧說，言窮法界，難可限量。今自狹之寬，略為十類：
疏：一、略本經，即今所傳八十卷本及舊譯六十卷，皆是十萬偈中之略，譯未盡故。
疏：二、下本經，謂摩訶衍藏是文殊師利與阿難海於鐵圍山間結集，此經收入龍宮。龍樹菩薩往龍宮，見此大不思議經有其三本。下本有十萬偈四十八品，龍樹誦得，流傳於世。故智度論名此為不思議經，有十萬偈；梁攝論中名百千經。西域記說遮拘槃國有此具本。
鈔：疏摩訶衍藏是文殊等者，即結集法藏經說：有三阿難：一、阿難，此云慶喜，持聲聞藏；二、阿難跋陀，此云喜賢，持獨覺藏；三、阿難伽羅，此云喜海，持菩薩藏。但是一人，隨德名別。由此阿難多聞，聞持。其聞積集，三慧齊備，文、義並持，於三藏教總持自在。於鐵圍山間者，纂靈記說。然此記本是藏和尚製，後經修飾。其間經論所無，皆問日照三藏，乃西域相傳耳。而纂靈記及刊定記皆言智度論說，未見其文。金剛仙論亦同此說，云：佛記鐵圍山外，二界中間，召集阿羅漢八十億那由他、菩薩無量無邊恆河沙等結集。
疏龍樹菩薩往龍宮，見此大不思議經有其三本等者，纂靈記引真諦三藏西域記說，龍樹別傳亦說入龍宮見經之緣，廣如別說。然龍樹按七卷楞伽經，如來記云：大慧汝應知善逝涅槃後未來世當有持於我法者南天竺國中大名德比丘厥號為龍樹能破有無宗世間中顯我無上大乘法得初歡喜地往生安樂國。唐三藏西域記亦廣說其行迹。
疏遮拘槃國有其具本者，按隋開皇三寶錄：其于闐東南二千餘里有遮拘槃國。彼國王歷葉相傳，敬重大乘。諸國名僧入其境者，並皆試練。若小乘學者，即遣而不留；摩訶衍人，請留供養。王宮內有華嚴、摩訶般若、大集等經，並十萬偈。王躬受持，親執戶鑰，香華供養，種種莊嚴，懸諸綵旛，間以時果，誘諸王子，使入禮拜，令其迴向。又此國東南可二十里有山甚險，其內置華嚴、大集、方等、寶積、楞伽、方廣、舍利弗陀羅尼、華聚陀羅尼、都薩羅藏、摩訶般若、大雲等經，凡一十二部，皆十萬偈。國法相承，傳寶守護。初東晉有沙門支法領，志樂大乘，捐軀求法，裹糧抗策，以至遮拘槃國。竭誠請禱，遂得華嚴前分三萬六千偈，齎來至此，即東晉朝所譯是也。然而龍樹具本，以從上升；法領半珠，遂行東土。聖、凡證異，華、梵音隔。修途阻絕，妙旨淪湑。落簡遺編，僅傳兼半。又按今于闐所進，蓋逾四萬偈。其晉經第一會所說華藏世界，文多闕略，取悟無由，至八十卷，爛然可見。雖十萬之偈未全，已四萬之文多具。即上略本也。
疏：三、中本經，即彼所見有四十九萬八千八百偈、一千二百品。
疏：四、上本經，即彼所見有十三千大千世界微塵數偈、一四天下微塵數品。此上二本，非閻浮提人心力能持，故不傳之。
疏：五、普眼經，即海雲所持，以大海量墨、須彌聚筆書此普眼法門，一品中一門，一門中一法，一法中一義，一義中一句，不得少分，何況能盡？但是入深法界菩薩陀羅尼力之所能持。已下諸經，並非凡力能受。
鈔：疏即海雲所持者，是善財第三善友。如六十二經。
疏：六、同說經，謂約一類須彌山形世界，徧於虛空容毛端處，以言聲說無有窮盡。如不思議法品云：如一佛身，以神通力轉如是等差別法輪，一切世法無能為喻。如是盡虛空界一一毛端分量之處，乃至一一化身，皆如是說，音聲、文字、句義，一一充滿法界等。又阿僧祇品云：光中現佛不可說佛所說法不可說，乃至於彼一一修多羅分別法門不可說等。此意但約一類音聲說法，已不可結集，豈下位能持？
鈔：疏不思議法品者，教起因緣法爾因中已引。又阿僧祇品者，教體中帝網體中已引。
疏：七、異說經，謂樹形等世界既異，其中眾生報類亦別。如來於彼現身立教，施設不同，不可定其色與非色、言、非言等，則部類難量。
鈔：疏色與非色、言、非言等者，色與非色對聲、名等。謂為體中以聲為體，即色蘊攝；名等為體，即非色蘊。故今並不可定之。言、非言等，兼對諸法顯義體。聲、名、句、文，並屬於言，諸法顯義即非言等。今異界類別，故不可定之。
疏：八、主伴經，謂遮那所說雖徧法界，然與諸佛互為主、伴。如說十住時，十方來證，皆言：我國皆說等，則前七經皆有主、伴。
疏：九、眷屬經，謂餘根器不能聞此通方之說；隨宜說教，令入此門，皆為此經勝方便故，名為眷屬。故下經云：普眼修多羅以佛剎微塵數修多羅為眷屬等，則前八皆有眷屬。
疏：十、圓滿經，謂此上諸本總融為一無盡大修多羅海。隨一會、一品、一句、一文，皆攝一切，無有分限。故現相品云：毗盧遮那佛願力周法界一切國土中恆轉無上輪等。故七十三中名圓滿因輪，此之謂也。
鈔：疏七十三中名圓滿因輪者，晉經但名圓滿修多羅。此是大願精進力夜神敘：昔為善伏太子，救於獄囚，半月行施，就戮時臨；如來入會，為說此經。
疏：第二、品、會差別者，即顯今經與晉譯同、異。
鈔：第二、品、會差別中二：初總明；
疏：今經九會。以晉經第七會初闕十定品重會普光，故唯八會。今經有三十九品，初會有六品。彼經唯三十四，由初會中唯有二品：一、世間淨眼品，即今世主品；二、盧舍那品，即今現相已下五品。初會闕四，兼闕十定，故唯三十四品。餘諸品、會大同，名有小異。至文當顯。
鈔：後今經九會下，別辨。於中，先明會別；後今有三十九品下，彰品不同。今初言九會者，下隨文釋中具列。今當略示，謂：初三會各有六品，四、有四品，五、有三品，六、有一品，七、有十一品，八與九各唯一品，故三十九。言九會者：第一、菩提場會第十一。，第二、普光法堂會第十五。，第三、忉利天宮會第，第四、夜摩天宮會二十一。，第五、兜率天宮會至三十三。，第六、他化自在天宮會至，第七、重會普光法堂會五十二。，第八、三會普光法堂會至五十九。，第九、逝多園林會第八十。。其九會名，至下疏辨。言今有三十九品者，以會會之中各有序、正等故。次第云何？
第一會有六品者，一、世主妙嚴品，二、如來現相品，三、普賢三昧品，四、世界成就品，五、華藏世界品，六、毗盧遮那品。
第二會六品者，第七、如來名號品，八、四聖諦品，九、光明覺品，十、菩薩問明品，十一、淨行品，十二、賢首品。
第三會六品者，第十三、升須彌山頂品，十四、須彌頂上偈讚品，十五、十住品，十六、梵行品，十七、初發心功德品，十八、明法品。
第四會四品者，第十九、升夜摩天宮品，二十、夜摩宮中偈讚品，二十一、十行品，二十二、十無盡藏品。
第五會三品者，第二十三、升兜率天宮品，二十四、兜率宮中偈讚品，二十五、十迴向品。
第六會一品者，即第二十六、十地品。
第七會十一品者，第二十七、十定品，二十八、十通品，二十九、十忍品，三十、阿僧祇品，三十一、如來壽量品，三十二、諸菩薩住處品，三十三、佛不思議法品，三十四、如來十身相海品，三十五、隨好光明功德品，三十六、普賢行品，三十七、如來出現品。
第八會一品者，即第三十八、離世間品。
第九會一品者，即第三十九、入法界品。所以前後次第爾者，夫聖人設教，必有其漸。將欲命乎微言，先說三種世間嚴事，為九會之都序，起大法之原由，故受之以世主妙嚴品，同諸經之序分。
二、由致既彰，將陳正說。眾海興念，舉其問端；如來將酬，先現瑞相：口光遠召，菩薩來儀；毫光普爥，示說法主；震動剎網，以警群機；佛前現華，表說依果；白毫出眾，彰教從佛流總為說法之端倪。故受之以如來現相品。
三、瑞相既著，法主將宣如來長子即普賢菩薩；毫光既示，懸解聖心；欲顯難思，先明入定；內觀事、理，外鑒根宜；上感佛加，下為物軌。故受之以普賢三昧品。
四、既入至定，諸佛讚揚；定起發言，言必真當；先陳如來依報，總說剎海源由。故受之以世界成就品。
五、成就乃總明剎海，次別彰本師昔所嚴淨；安布成立，無盡莊嚴；量等虛空，塵含法界。故受之以華藏世界品。
六、依報殊勝，必有所因；其猶源遠流長，根深果茂。故說昔為太子，歷事難思，備修勝因；嚴淨剎海，即舉人顯法。故受之以毗盧遮那品。
上之六品，總明所信因果，為第一會，亦名舉果勸樂生信分也。次第二會有六品者：
七、由上所信，方舉依果；欲起深信，復須識正。故先明如來三業正報，謂身、語、意，身是其總，故先明之；應物成身，隨宜立號。故受之以如來名號品。
八、言隨物欲，廣說法輪；展四諦之法門，名周法界；一一世界各有四百億十千之名。故受之以四聖諦品。
九、身、語既彰，意業將顯；意玄叵測，仍帶身明，故足輪放光，照事警物；文殊普徧，說智光明，雙照事、理，警令悟入；身、智二照，合為一光，令二覺齊圓。故受之以光明覺品。
十、上之三品復為所信正報之果，次當正說十信法門有解、行德。先明解窮玄致，謂十甚深十首菩薩互相激揚，故受之以菩薩問明品。
十一、既有正解，復須正行；歷境造修，悲、智雙運，無障不寂。故受之以淨行品。
十二、解、行既圓，便成勝德，住於圓位。以圓功德而自莊嚴，以圓力用建立眾生。賢首說此，故受之以賢首品。上之三品明十信法。
第三會六品者：
第十三、由上十信已周，將說十住故。不動覺樹，而升釋天；體、用無方，赴於物欲。其猶澄江一月，三舟共觀：一舟停住，二舟南北。南者見月千里隨南，北者見月千里隨北，停舟之者見月不移。是為此月不離中流，而往南北。如來應現，類此可知。即體之用，無不普周；去住在緣，佛無動靜；不動而徧，以赴彼機。故受之以升須彌山頂品。
十四、既至彼天，菩薩雲集，讚揚佛德，顯住體深玄，故受之以須彌頂上偈讚品。
十五、感應已交，正陳所說，明信滿入位，得正定心，以深般若住於真理，故受之以十住品。
第十六、十住是位，別行不同，若欲通修，皆須淨行。故觀十種境，入甚深觀；觀法盡也，正法當興；惑智亡也，真智方起；修佛十力，起四等心，悲、智雙流；初發心時，便成正覺。故受之以梵行品。
十七、行位既具，次彰勝德。十住之德，後後過前；但明初住，以況於後。初發心住，德已難量，由無分齊，等虛空界。舉斯勝德，勸物發心，故受之以初發心功德品。
十八、自分已圓，將趣十行，說於明門，以為勝進，故受之以明法品。
第十九、上之六品，十住已圓，將欲說行，亦須赴感，故受之以升夜摩天宮品。
二十、佛既赴感，助化讚揚，顯十行體，皆依佛智，故受之以夜摩宮中偈讚品。
二十一、由致既彰，正說中賢十行之位，故受之以十行品。
二十二、自分已終，欲階後位；蘊積眾行，擬將迴向。故受之以十無盡藏品。
二十三、前第四會行德既具，將說迴向。說主赴感，故受之以升兜率天宮品。
二十四、十方雲集，助化讚揚，顯迴向願，皆依佛智，故受之以兜率宮中偈讚品。
二十五、由致既彰，正說上賢十向之行，謂迴向三處而無障礙：大悲普覆，故迴向眾生；大智上求，故迴向菩提；入理雙寂，故迴向實際。三無前後，大願普周。故受之以十迴向品。上之三品已周，上賢離進趣相，更無勝進。
第六會一品者，即第二十六、十地一品。謂上之三會，三賢既具，解、行、願周，親證真如。有十重勝德，如地普載，生成萬物；若四河入海，同趣佛智；寶珠十德，漸漸增修；大地十山，嶷然高出；大海十德，德德該通。為諸如來微妙智業，故受之以十地品。
第二十七、十定品。謂十地既滿，將成正覺。十地勝進，立等覺名。等覺法門，量同法界，略申數義，以顯深玄。先明十定，窮盡法源，能為通用智慧之本，故受之以十定品。
二十八、依定之用，量周法界，故受之以十通品。
二十九、定通難量，特由智極，故終明智慧玄奧宏廣，故受之以十忍品忍即智也。
三十、上定通智用，一一難量，若欲校量，非數能數，故須歷數至不可說，積不可說以至十重；校量等覺功德難知，以況妙覺位德微細。阿僧祇為大數之首，故受之以阿僧祇品。
三十一、僧祇所說，微細難知，念、劫圓融，剎那莫窮其際；塵、剎該攝，一塵有無盡普賢。今略陳指事，明窮一切時，故受之以如來壽量品。以劫為日，後後倍前；剎劫難窮，佛壽亦爾，故云壽量。
三十二、復明徧一切處，上就實說，塵塵皆是諸佛、菩薩所居；今指事就粗，令歸心有在。故受之以諸菩薩住處品。
三十三、佛不思議法品者，上之六品辨等覺法門。等覺義周，終明妙覺。妙覺之果略有二義：一、不可說，二、可寄言。寄言之中復有二義：一、差別說，二、平等說。差別說者，即次下三品，酬前諸因，因、果別故。初總明佛德迥超言念，故受之以佛不思議法品。
三十四、次辨身相普周，總有十蓮華藏世界海微塵數相，一一相用徧周法界，深廣難測，故受之以如來十身相海品。
三十五、大相既爾，隨好更多，一一好中有多光明，一一光明用周法界破地獄苦，生兜率天。三重頓圓，十地速滿，彰其功用，故受之以隨好光明功德品。
三十六、上皆差別因果，次有二品明平等因果，謂因無異果之因，果無異因之果。因、果交徹，平等不二；不二而二，因、果歷然。因即普賢行門，故受之以普賢行品。
三十七、明果，即十門出現，性起圓融，故受之以如來出現品。上之六會，總辨修因契果生解分竟。
第八一會唯一品者，即離世間品。由上差別、平等因果生解既終，今攝解成行，六位頓修，辨二千行門一時齊起，而處世無染，故受之以離世間品。
第九會唯一品者，即入法界品。近望上文，大行既具，則證法界；遠取諸會，信、解、行、願本在於證。依人證入，故次辨之。如來自入師子頻申三昧，即果法界，令諸大眾頓證法界；善財歷位，漸證法界。頓、漸該羅，本、末融會，皆證法界，故受之以入法界品。是知無盡教海，唯證相應；無盡法門，自此略畢。故末偈云：剎塵心念可數知大海中水可飲盡虛空可量風可繫無能盡說佛功德。此則言思道斷矣。故三十九品條貫真詮，令無盡法門宛如在目，故云今經有三十九品。
疏彼經唯三十四下，辨晉經有闕。開、合可知。
疏：第三、明支類者，
鈔：疏第三、明支類等者，支即支流。支者，分也。亦如樹枝，從一樹身，分出支分。本即華嚴故。此中言流，如從一池流出諸派，大部如池，別行如派故。類即流類。此中言流，取相似流類之義，謂餘別行經，不從大部分出，義勢相似，即今經流類故。
疏：於中復二：先、顯支流，即別行經。藏中兜沙經一卷是名號品；菩薩本業經一卷是淨行品；小十住經一卷是十住品；大十住經四卷及漸備一切智德經四卷，並是十地品；等目菩薩所問三昧經二卷是十定品；無邊功德經一卷是壽量品；如來性起微密藏經二卷是出現品；度世經六卷是離世間品；羅摩伽經三卷是入法界品。此等並是隨器受持，大本支出。
鈔：疏小十住經者，以古德譯十地，亦云十住，或云十住地。今言小者，即地前十住。今言大者，即十地經。非以卷少為小等。
疏漸備一切智德者，一切智即佛智，十地即佛智中十德，如海十德。以十地之法，後後深於前前，故云漸備。故地影像中明十地行相次第現前，則能趣入一切智智，即漸備義。又如阿耨達池流出四河，復更增長，乃至入海。又如寶珠十德，後後過前，皆漸備義。
疏無邊功德經者，以前剎之劫為後剎之日，後後勝前前，明功德無邊矣。
疏羅摩伽者，即入法界之梵語也。羅者，此云離垢染；摩者，轉義；伽者，一合義。謂離垢染轉即淨法界，一合即入義。
疏：二、明流類，謂修慈經一卷、金剛鬘經十卷、如來不思議境界經一卷，並是華嚴流類，而非本部別行。或是別行來未盡者，未敢詳定。餘如纂靈記辨。
鈔：疏二、明流類等者，疏文有二：先正明是類非本部之支派；後或是別行下，彰有支義。古德見今經所無，將為流類。本部來既未盡，是此別行復何可定？多聞闕疑，故云未敢詳定。
疏：第四、論釋者，略舉其四：一、龍樹既得下本，遂造大不思議論，亦十萬頌，備傳西域；此方十住毗婆沙論十六卷，即是彼論釋十地中初之二地。二、世親菩薩造十地論，釋十地品；魏朝勒那三藏及菩提流支，各翻一本；光統奏請令二三藏參成一本，為十二卷，即今現傳。三、北齊劉謙之於清涼山感通，造論六百卷，備釋一經。四、後魏僧靈辨於五臺山頂戴此經，行道一載，遂悟玄旨，造論一百卷，亦傳於世。
鈔：疏三、北齊劉謙之等者及與靈辨，並如纂靈記，下當重出。但今云行道一載，即是傳文。若準論序，不言年數。又但云：於懸甕山嵩巖寺頂戴華嚴經，勇猛行道，足破血流，膝步慇懃，精誠感悟。不言清涼，多是隨方之人欲美其處，故取太原當處明之。傳既云在清涼，必託勝境。況傳中所明，經歷數處，造論方終百軸。
疏：第八、傳譯感通，分二：先、明翻譯年代，後明傳通感應。前中此經前後通唯二譯，并其補闕，四本不同。
疏：一、晉義熙十四年，北天竺三藏佛度跋陀羅，此云覺賢，於揚州謝司空寺翻梵本三萬六千頌，成晉經五十卷，或六十卷。沙門法業筆受，慧嚴、慧觀潤色。謝司空寺者，即今潤州興嚴寺是，由興華嚴故。
鈔：第八、傳譯感通，疏佛度跋陀羅，此云覺賢等者，按纂靈記：本姓釋氏，迦維羅衛國人，甘露飯王之苗裔。覺賢三歲而孤，八歲喪母，為外氏所鞠。從祖鳩摩利聞其聰敏，乃度為沙彌。同學一月誦習，賢乃一日當之。及受具戒，博覽群經，多所綜達，少以禪、律馳名。嘗與同學僧伽達多遊處積年，知其已證不還果。常願遊方，以弘至化。會秦沙門智嚴至罽賓國，問彼國僧：誰可流化東土？咸云：賢可！賢本受禪業於佛大仙，佛大仙時亦在罽賓國，知嚴求人東化，亦謂嚴曰：可以振維僧徒，宣授正法，即賢其人也。嚴即披誠至請，賢遂默而許焉。於是辭師東邁，涉路三載。寒暑備經，艱危罄受。或層巖四合，鳥道躋雲；或連冰千里，風行雪臥。每清暉啟曙，即潛伏幽林；皓月良霄，乃奔波永路。飛梯架迥，捫索憑虛，危懼日尋，資糧時絕。至於交趾，漸達夷途。附舶海行，備經危險，方達青州東萊郡。聞羅什在長安，欣然而詣。後遊東晉，至安帝義熙十四年，吳郡內史孟顗、右衛將軍褚叔度請譯此經，別造淨室。其年三月十日起首，賢乃手執梵文，共沙門法業、慧嚴等百有餘人，於道場寺詮譯，指文會理，通言適妙。故道場寺猶有華嚴堂焉。永嘉六年卒，時春秋七十有一。手屈三指，明得阿那含果。餘廣如傳。業公，未詳氏族。風格秀整，學無常師，徧閱群教。每以為未能探微照極，常怏然不足。後遇覺賢，請譯華嚴，籌咨義理。數歲之後，廓然有所通悟。因顧其友人曰：聖教司南，於是乎在！遂敷弘幽旨，鬱為宗首，著旨歸兩卷，見行於世。今不見本者，以希聲初啟，未遑曲盡。時月淹久，故多廢替。慧嚴、慧觀，即什公八俊之二。筆格高簡，經論深博，備於僧史。
疏謝司空寺者，即道場寺，從檀越呼之。嚴、觀二德，並此寺僧。
疏今潤州興嚴寺者，晉時稱南揚州，其境廣闊，今分出為潤州耳。
疏：二、大唐永隆元年，中天竺三藏地婆訶羅，此云日照，於西京太原寺譯出入法界品內兩處脫文：一、從摩耶夫人後至彌勒菩薩前，中間天主光等十善知識；二、從彌勒菩薩後至三千大千世界微塵數善知識前，中間文殊申手過一百一十由旬，按善財頂十五行經。大德道成律師、薄塵法師、大乘基法師等同譯，復禮法師潤文，依六十卷本為定。
鈔：疏日照三藏者，住摩訶菩提及那爛陀寺。風儀溫雅，神機朗逸，負笈研精，琢玉成器。屬玄奘三藏傳教東歸，占風聖代。以永隆初至於京師，高宗弘顯教門，詔會龍象。道成律師、薄塵法師等十大德，於魏國西寺翻譯經論。時有賢首法師，先以華嚴為業，每嘆大教闕而未圓，往就問之。云：齎第八會文來至此。賢首遂與三藏對校，果獲善財求善知識天主光等十善友文，乃請譯補闕。復譯密嚴等經，十有餘部，合二十四卷。垂拱年中，右脇而臥，無疾而終。門人等建塔於龍門山伊水之右。後梁王武三思奏請置伽藍，制以香山為名。月殿凌煙，波涵倒景，珠旛散迥，影入飛雲。工不日成，乃迴天眷。法門盛事，今古莫儔。
疏：三、證聖元年，于闐三藏實叉難陀，此云喜學。於東都佛授記寺再譯舊文，兼補諸闕，計益九千頌。通舊總四萬五千頌，合成唐本八十卷。大德義淨三藏、弘景禪師、圓測法師、神英法師、法寶法師、賢首法師等同譯，復禮法師綴文。
鈔：疏三、證聖元年，于闐三藏實叉難陀等者，具如開元釋教錄第九。證義、譯文僧總一十三人，俗官五人。弘景禪師有表。按經序中，本於大徧空寺親受筆削。故表云：陛下親臨法座，煥發序文，自運仙毫，首題名品。七曜垂象，景麗於三明；八體成文，光敷於五義。法寶分行而錯落，淨華入貫而昭彰。九會真詮，辭中悉現；百城奧旨，字下皆明。
疏：四、即於前第三本中，雖益數處，卻脫日照三藏所補文殊按善財頂之文，即賢首法師以新、舊兩經勘以梵本，將日照補文安喜學脫處，遂得文續義連。其文之要，至下當辨。今之所傳，即第四本；其第三本先已流傳，故今世上之經猶多脫者，即第三本。願諸達識，見闕而續之。
鈔：疏其文之要，至下當辨者，八十卷初疏中具明，意云：第七十七末善財自云：我以文殊故見諸難見者彼大功德尊願速還瞻覲。七十九末彌勒廣示後友，讚文殊德，令往問文殊。又云：善男子！汝當往詣文殊師利善知識所，而問之言：菩薩云何學菩薩行？云何入普賢行門？云何成就？云何廣大？云何隨順？云何清淨？云何圓滿？善男子！彼當為汝分別演說。何以故？文殊師利所有大願非餘無量百千億那由他菩薩之所能有等。廣讚竟，次結云：善男子！汝應往詣文殊之所，莫生疲厭！今既無彼文殊按頂十五行經，則令彌勒記言為虛，善財不依彌勒之教，先來擬往，復違昔心；又闕智照無二相文，則令後見普賢亦無因起。故今有之，諸過皆離。故云其文之要，上言文續義連。
疏：二、明傳通感應者，自晉譯微言，則雙童現瑞；唐翻至教，則甘露呈祥。冥衛昭然，親紆御筆。
鈔：疏二、明傳通感應下，疏文分三：初、正辨感應，二、出感應所以，三、感慶逢遇。初中有六：一、翻譯，二、造論，三、書寫，四、讀誦，五、觀行，六、講說。
今初晉譯微言，雙童現瑞者，謂初於道場寺譯經，堂前池內，每日有二青衣童子從池中出，捧香散華，舉眾皆見。以此經久在龍宮，龍王慶此傳通，故令龍子給侍；亦有善神護諸左右。故下云冥衛昭然。
疏唐翻至教，甘露呈祥者，即則天夢普天降甘露。故經序云：甘露流津，預夢庚申之夕；膏雨灑潤，後覃壬戍之辰。以其十四日辛酉初譯，前、後各一日有感徵也。
疏冥衛昭然下，成上二譯。此句成上晉譯，如上已引，亦有善神執戟衛護左右故。言親紆御筆者，即成上唐譯。然事即因講，以則天言初譯之日，夢甘露以呈祥，又是講新譯華嚴經，故入譯經之中。傳云：新經初譯之後，佛授記寺諸大德請藏和尚講。敕令十月十五日開講，便即入文。至十二月十二日晚上講，講至華藏世界海震動之文，其講堂內及寺院中忽然震動。於時道俗數千共覩，歎未曾有。三藏法師實叉難陀及當寺大德明詮律師、德感法師述茲靈應，具以奏聞，都維那慧表署狀為首。以聖歷三年臘月十九日，則天后親運御筆，批云：省狀具之，昨因敷演微言，弘揚祕賾。初譯之日，夢甘露以呈祥；開講之辰，感地動而標異。斯乃如來降迹，用符九會之文。豈朕庸虛，敢當六種之應？披覽來狀，欣暢盈懷。宜付所司，頒示天下。此批及狀，具如別錄，故云親紆御筆。
疏：論成西域，則地震光流；志徹清涼，則感通玄悟。
鈔：疏論成西域等者，即世親菩薩。西域記云：世親菩薩是無著之昆弟也。性與聰敏，良緣未具，遂以小乘為業。三端妙聳，峻若霜峰；四辯橫分，利如星劍。無著知小乘權教接引下機慰疲俗而置化城，誘窮子而持糞器，遂設方便，託病在牀，令喚世親，示將去世。世親聞已，不日至焉。無著見之，廣說病源，因開大教，云：及吾未死之間，讀吾所習經典。世親即讀華嚴，乃見毗盧法界、普賢行海，如日光而總照，若帝網之相含。因生信悟，歎曰：可取利劍斷吾舌根，用明己讚小乘之失。兄止之曰：如人因地而倒，亦因地而起。昔日以舌毀於大乘，今可將舌以讚大乘。遂入山披覽大乘，造十地論。論成之日，大地徧震，光明洞然。國主自謁曰：得阿羅漢等果耶？答曰：未得。既未得聖果，何以地動？答曰：貧道小年不信大乘，今者良為造大乘論而得地動。故云地震光流。
疏志徹清涼，感通玄悟者，此有二人：一、劉謙之，二、靈辨法師。初中，傳云：北齊太和年中，第三王子於清涼山求文殊師利菩薩，燒身供養。其王子下有閹官劉謙之，自歎刑餘，又覩王子焚軀之事，乃奏乞入山修道。既諧所欲，遂齎此經一部，晝夜精勤，禮懺讀誦。心祈妙德，以希冥祐。絕粒飲水，垂三七日，形氣雖微，而丹懇彌著。忽感髭鬚盡生，復丈夫相，神彩通悟，洞曉幽旨，覃思精修，爰造斯經之論，始終綸綜，凡六百卷。遂以奏聞。高祖敬信，有倍常日。華嚴一教，於斯轉盛。言靈辨法師者，傳云：後魏沙門靈辨，太原晉陽人。宿殖勝善，常讀大乘，及見華嚴，偏加鑽仰。乃頂戴此經入清涼山寺，求文殊師利潛護。凡歷一歲，足破血流，肉盡骨穿。忽聞空中謂之曰：汝止，汝止，但思惟此經！於是披卷，豁然玄悟。後熙平元年，歲次大梁正月，於清涼寺敬造華嚴論，演義釋文一百卷，窮微洞奧。至二年初，徙居懸甕山嵩巖寺，造畢。餘具如傳。若準論序，但云在懸甕感通。今據傳文，故亦清涼感通玄悟也。
疏：其書寫，則經輝五色，楮香四達，冬葵發豔，瑞鳥銜華。
鈔：疏其書寫，則經輝五色者，後魏安豐郡王延明、中山王元熙，並以宗室英靈，博通歸一，虔心無上，稽首圓宗。以香和墨寫華嚴經一百部、金字華嚴經一部。皆五香為藏，七寶為函。靜夜良辰，清齋行道，即放神光五色，照耀堂宇；眾所咸覩，因而發心，不可勝紀。
疏楮香四達者，即僧德圓，不知氏族，天水人也。常以華嚴為業，讀誦受持，妙統宗極。遂修一淨園，樹諸穀楮，并種以香草，雜以鮮花。每一入園，必加洗濯，身著淨衣，溉以香水。楮生三載，香氣四達。後別立淨室，書寫此經，纔書數行，每字光發，照明院宇。又神人執戟，現形警衛；又有青衣梵童無何而至，手執天華，亦申供養。餘如傳說。
疏冬葵發豔者，即鄧元爽，華陰人。證聖年中，爽有親，故暴死，經七日卻蘇，說冥中欲追爽，爽甚危懼，蒙彼使命，令寫華嚴。寫竟，爽母墳側先種蜀葵，至冬已悴，一朝華發，燦然榮茂。鄉閭異之，乃為奏聞，則天皇帝為立孝門。
疏瑞鳥銜華者，僧法誠，隱居藍谷。後於南嶺造華嚴堂，藻潔中外，莊嚴既畢，乃圖畫七處九會之像。及屈弘文館書生張靜敬寫之，誠亦親執香爐，專精供養。後感瑞鳥，形色非常，銜華入室，旋繞供養，再三往復。經成之後，精心轉讀者，多蒙感祐。
疏：讀誦，則渺然履空，煥若臨鏡；每含舍利，適會神僧，涌地現金色之身，升天止修羅之陣。
鈔：疏讀誦，則渺然履空者，隋禪定寺僧慧悟，京兆人。嘗與一僧同在終南栖隱。悟受華嚴，一持涅槃，木食巖栖，各專其業。忽有一人無因而至，拜跪問訊，既訖，云：請一師就宅赴齋。二人相推，彼曰：請讀華嚴法師。悟因隨往。乃是山神請千羅漢，皆推之於上。食訖，皆飛空而去。神呼一童令侍，乃入師口中，因便得通。還歸取經，辭其友僧，渺然而去。廣如傳說。
疏煥若臨鏡者，即僧辨才，不知何許人。幼事裕法師，以華嚴為業。久而不悟，乃別護淨，造香函盛經，頂戴行道。凡經三載，遂夢普賢指授玄義。因忽成誦，煥如臨鏡。
疏每含舍利者，即樊玄智，安定人。弱歲修道於京城南，投杜順和尚。順令誦華嚴為業，勸依此經修普賢行。每誦經時，口中頻獲舍利，前後數百粒。
疏適會神僧者，即苑律師，京兆延興寺僧。以貞觀初，途經灞橋，舍於逆旅。日既將夕，因而寓宿。俄有異僧，儀服粗弊，同至主人別房而止。遂命醇醪良肉，快意飲噉。律師持潔，勃然穢之。其僧食已，乃漱以灰水，閉戶而誦華嚴，俄終一軸。苑乃束身抱愧，側聽玄音，未至五更，便終六帙。苑深自悔責，悲泣交懷，入房禮懺。因而分袂，不告名字，莫知所之。
疏涌地現金色之身者，即慧祐法師，京崇福寺僧，戒行精苦。事儼和尚，專以華嚴為業。每清景良宵，焚香專誦出現一品。後時忽見十餘菩薩從地涌出，現金色身，皆放光明；坐蓮花座，合掌斂念，聽誦此品，經了便隱。
疏升天止修羅之陣者，即般若彌伽，于闐國沙彌也。甚有戒行，每誦華嚴為業。忽有一人合掌竊謂曰：諸天令弟子奉請法師。請師閉目。遂至天上。天王跪而請曰：諸天今與修羅鬬戰，屢被摧衄。今屈法師誦華嚴經，望法力加護。彌伽如其所請，乘天寶輅，執天幢旛，心念華嚴，以諸天眾對彼勍敵。修羅見之，忽然潰散。須臾送歸，身染天香，終身不滅。
疏：觀行，則無生入證，偈讚排空，海神聽而時雨滂沱，天童迎而大水瀰漫。
鈔：疏觀行，則無生入證，偈讚排空者，即解脫和尚，姓邢氏，代州五臺縣人。七歲出家，志業弘遠。初從介山抱腹巖慧超禪師處，詢求定捨。超有知人之鑒，識其才器，告眾曰：解脫，禪習融明，非爾輩所鄰。未幾而大啟悟。後於五臺西南佛光寺立精舍，讀華嚴。復依經作佛光觀。屢往中臺東南華園北古大孚寺，求文殊師利。親承言誨，云：汝今何須親禮於我？可自悔責，必當大悟。後因自求，乃悟無生，兼得法喜。遂慨茲獨善，思惟廣濟，祈誠大覺，請證此心。乃感諸佛現身說偈曰：諸佛寂滅甚深法曠劫修行今乃得若能開曉此法眼一切諸佛皆隨喜。解脫更問：空中寂滅之法。若為，可說得教人耶？諸佛即隱，但有聲告曰：方便智為燈照見心境界欲究真實法一切無所見。又嘗本州都督請傳香授戒。法化既畢，將事東歸，都督及眾送至城東。日云暮矣，思欲焚香，乃聞城上空中聲曰：合掌以為華身為供養具善心真實香讚歎香烟布諸佛聞此香尋聲來相度眾等勤精進終不相疑誤。故云偈讚排空。餘廣如傳。然或即大聖化身，事難詳究；德廣化博，未之有也。
疏海神聽而時雨滂沱者，即僧道英，姓陳氏，蒲州人。年十八，二親為之婚娶，五載同居，誓不相觸。後於并州炬法師筵下聽華嚴經，便落髮，入太行山柏梯寺修行止觀。曾屬亢旱，講華嚴經以祈甘澤。有二老翁，各二童侍，常來在座。英每異之。後因問由緒，答云：弟子並是海神。愛此經故，共來聽受。英曰：今為檀越講經，請下微雨！神乃敕二童，童便從窗孔中出。須臾霶霈，遠近咸賴焉。二翁拜謝，倏然而滅。故云海神聽而時雨滂沱。其行迹絕多，亦廣如傳說。
疏天童迎而大水瀰漫者，即隋朝僧靈幹，姓李氏，狄道人，依衍法師出家。年十八，能講華嚴。住興善寺，為譯經證義沙門。後遇疾而死，數日乃蘇，云：往兜率天見休、遠二法師，並坐華臺，光輝絕世。謂幹曰：與我報諸弟子，後皆生此。幹志奉華嚴，常依經作華藏觀及彌勒天宮觀。至于疾甚，目睛上視，若有所見。沙門童真問之，答曰：向見青衣童子引至兜率天宮，而天樂非久，終墮輪迴，蓮華藏是所圖也。言終氣絕，須臾復蘇。真問：何所見耶？幹曰：見大水徧滿，華如車輪，而坐其上，所願足矣！言絕而逝。故云爾也。
疏：講說，則華、梵通韻，人、天共遵，洪水斷流，神光入宇。
鈔：疏講說，則華、梵通韻者，即宋朝求那跋陀羅，唐言功德賢，中天竺人。初學五明諸論，靡不該通。後崇佛法，深入三藏，進學大乘。大乘師試令探取經匣，即得華嚴，師喜之，令其講說。元嘉十二年至廣州，刺史車朗奏聞，太祖遣使迎接。南譙王義宣等並師事之，集義學沙門七百餘眾。譙王欲請講華嚴經，以華言未通，有懷愧歎，即朝夕禮懺，虔請觀音以來冥應。遂夢有人執劍，持一人首，來至其前。曰：汝何憂乎？於是具陳上事。即刎卻陀首，便置新頭，語令迴轉：得無痛耶？答曰：不痛。豁然便覺，備悟華言。遂講華嚴，至數十遍。餘如傳說。
疏人、天共遵者，即魏勒那摩提，此言寶意，中天竺人。博聞贍學，通誦一億偈經，尤明禪性。以正始初至洛陽，譯十地等論二十四卷。意神理標峻，慧悟絕倫，領受華音，妙窮清切。帝每令講華嚴經，精義頻發。嘗處高座，忽有持笏執名者，形如大官，云：天帝令來請法師講華嚴。意云：法事所資，獨不能逮，都講焚香，維那梵唄，咸亦須之。講席眾僧，悉皆同見。意熙怡微笑，告眾辭訣，奄然卒於法座，都講等僧亦同時殞。故云人、天共遵。
疏洪水斷流者，即僧法順，俗姓杜氏，京兆杜陵人也。操行高潔，學無常師，以華嚴為業。嘗居山日，將欲種葵，地多蟲蟻，乃巡疆定封，蟲便外徙，盡力耕墾，一無所損。三原縣人自生聾瘂，順乃召之與語，應言便愈。因詣南山，屬黃渠汎溢，止之斷流，徐步而過。將終之日，普會有緣。聲色不渝，言終而逝，葬樊川北原。今全身塔在長安南華嚴寺，事迹頗多。別傳云是文殊化身。
疏神光入宇者，即藏和尚。僧法藏，字賢首，俗姓康氏，康居國人。初賢首母夢異光而孕，此為一光，及生而志慕無上。年十七，辭親求法於太白山，後慈親不愈，歸奉庭闈，綿歷歲時，能竭其力。時儼法師於雲華寺講華嚴經，賢首至中夜，忽見神光，來燭庭宇。賢首嘆曰：當有異人發弘大教。及明乃遇儼和尚，自是伏膺，深入無盡。此為二度神光入宇。又後於雲華寺講，有光明現從口出，須臾成蓋，眾所知見。又是神光，正取言同，即第二節神光入宇；取其講時，即第三節；語其生瑞，兼第一節。故云神光入宇。餘如別傳。
疏：良以一文之妙攝義無遺，故一偈之功能破地獄；盥掌之水，尚拯生靈，故讀、誦、思、修，功齊種智。
鈔：疏良以一文之妙攝義無遺下，第二、明感應所以。於中四句，初上一句正辨所以。以一文、一偈攝義無遺，極圓妙故。故普賢菩薩告善財言：我此法海中無有一文，無有一句，非是捨施轉輪王位而求得者，非是捨施一切所有而求得者。釋曰：以一是一切之一故，稱性之一也。
疏故一偈之功下，三句辨其功能，亦是感通之事。初一偈之功能破地獄者，纂靈記云：京兆人姓王，名明幹。本無戒行，曾不修善，因患致死，被二人引至地獄。地獄門前見一僧，云是地藏菩薩。乃教誦偈云：若人欲了知三世一切佛應當如是觀心造諸如來。菩薩授經已，謂之曰：誦得此偈，能排地獄苦。其人誦已，遂入見王。王問此人：有何功德？答云：唯受持一四句偈。具如上說。王遂放免。當誦此偈時，聲所至處，受苦之人皆得解脫。後三日方蘇，憶持此偈，向諸道、俗說之。參驗偈文，方知是華嚴經夜摩天宮無量菩薩雲集所說。即覺林菩薩偈也。今經偈云：若人欲了知三世一切佛應觀法界性一切唯心造。大意是同。意明地獄皆由心造，了心造佛，地獄自空耳。既一偈之功能破地獄，何況一卷、一品、一部之玄微！願思此言，勉共傳誦。
疏盥掌之水，尚拯生靈者，即長耳婆羅門僧伽彌多羅，本師子國第三果人也。麟德年初，來儀震旦，高宗大帝甚加尊重，處於禁中，歲餘供養。多羅請尋聖迹，遂往清涼山，禮敬文殊。因出至西太原寺，時屬諸僧轉華嚴經，乃問曰：此是何經？答：是華嚴。多羅肅然改容曰：不知此處亦有是經耶！合掌，歡喜，讚歎。久之，言曰：此大方廣功德難思！西國相傳有人讀此經，以水盥掌，水霑蟲蟻而捨命者，皆得生天。何況受持、讀誦、觀察、思惟者歟！故云爾也。
疏讀、誦、思、修，功齊種智者，上辨盥掌之水，今明讀、誦、思、修，功至齊佛，即十地經解脫月問也。初金剛藏云：佛子！此集一切種一切智功德菩薩行法門品，若諸眾生不種善根，不可得聞。解脫月菩薩言：聞此法門，得幾所福？金剛藏菩薩言：如一切智所集福德，聞此法門，福德如是。何以故？非不聞此功德法門，而能信解、受持、讀誦，何況精進，如說修行？是故當知：要得聞此集一切智功德法門，乃能信解、受持、修習，然後至於一切智地。釋曰：聞尚齊於種智，何況讀、誦、思、修，不可量也！經雖舉聞，為顯勝故，意通思、修。故疏云讀、誦、思、修，功齊種智耳。
疏：宿生何幸，感遇斯文！其事迹昭彰，備於傳記。
鈔：疏宿生何幸下，第三、感慶逢遇，可知。餘諸感通，具於傳記。上來所引，粗舉數條耳。傳譯感通竟。
疏：第九、總釋名題中，先解經題，後明品稱。
鈔：第九、總釋名題中，初總標章；
疏：今初總題，包於別義，該難思之法門。無名之中，強以十門分別：
鈔：疏今初總題下，別釋。於中二：先釋總題中三：初、標舉；
疏：一、通顯得名，二、對辨開、合，三、具彰義類，四、別釋得名，五、展演無窮，六、卷攝相盡，七、展、卷無礙，八、以義圓收，九、攝歸一心，十、泯同平等。
鈔：二、一、通顯下，列章名；
疏：今初，諸經得名，有其多種，或以人為目，或以法為名；人有請、說等殊，法有法、喻等別；或體，或用，或果，或因，乍複乍單，其類繁廣。
鈔：三、今初，諸經下，別釋。於初章中有二：先、總舉諸經體式，二、別明今經得名。前中，疏或以人為目，或以法為名者，總說也。以人為目，約明法之所由；以法為名，乃舉經之本體。疏人有請、說等殊下，別釋人中，舉其二類，等取所為、所說。言請者：一、從請人得名，如思益梵天所問經、賢護經等；二、就能說人，如無盡意菩薩經等；三、依所為人，如須達拏、優填王經等；四、依所說人，如金色童子經等。
疏法有法、喻等別者，所言等者，等取法中有多義故。法之多義，次下當辨。喻者，如大雲經、寶積經等。
疏或體，或用，或果，或因者，即法中別義也。體者，如般若經等。用者，如神足經等。果者，如涅槃經等。因復多義：一者、因行，如正恭敬經等；二者、因位，如十住經等。
疏乍複乍單者，複中略有四義：一、法、喻雙題，如妙法蓮華經等；二、人、法雙舉，如勝天王般若經等；三、體、用雙明，如十住斷結經等；四、因、果雙舉，如漸備一切智德經等。言乍單者，通上諸義，謂法單、喻單、體單、用單、因單、果單。
言其類繁廣者，即上所明已是繁廣，更有從所說時為名，如時非時等經；或從所說處為名，如密嚴經等。上收餘義，故云其類繁廣；並非正要，故疏略言。
疏：今經受稱，亦多種不同：一、從數彰名，如梁攝論第十勝相中云百千經者，是華嚴經有十萬頌是也；二、從喻受名，如涅槃及觀佛三昧經名此經為雜華經，以萬行交雜，緣起集成故；三、從法彰名，如智論釋囑累品，名此經為不思議解脫經；四、從義用受名，如下離世間品及出現品各有十名者是。
鈔：疏今經受稱下，第二、別明今經得名。於中復二：先舉異名，後彰今稱。前中四義：一、數，二、喻，三、法，四、義用。並可知。言梁攝論第十勝相者，論曰：謂依大乘，諸佛。世尊有十相殊勝殊勝語：一者、所知依殊勝殊勝語，二者、所知相殊勝殊勝語，三者、入所知相殊勝殊勝語，四者、彼入因果殊勝殊勝語，五者、彼因果修差別殊勝殊勝語，六者、即於如是修差別中增上戒殊勝殊勝語，七者、即於此中增上心殊勝殊勝語，八者、即於此中增上慧殊勝殊勝語，九者、彼果斷殊勝殊勝語，十者、彼果智殊勝殊勝語。由此所說，諸佛。世尊契經諸句顯於大乘，真是佛語。今當第十相中。
疏如下離世間及出現品各有十名者，離世間品十名，經云：佛子！此名一切菩薩功德行處一決定義華，二普入一切法，三普生一切智，四超諸世間，五離二乘道，六不與一切諸眾生共，七悉能照了一切法門，八增長眾生出世善根，九離世間法門品十應尊重，應聽受，應誦持，應思惟，應願樂，應修行。若能如是，當知是人疾得阿耨多羅三藐三菩提。言出現品十名者，經云：佛子！此法門名為如來祕密之處，名一切世間所不能知，名入如來印，名開大智門，名示現如來種性，名成就一切菩薩，名一切世間所不能壞，名一向隨順如來境界，名能淨一切諸眾生界，名演說如來根本實性不思議究竟法。即十名也。
疏：依今梵本云摩訶毗佛略勃陀健拏驃訶修多羅，此云大方廣佛雜華嚴飾經。今略雜、飾字耳。前三異名，義多總略。二品十目，多從別義，又局當品。故今譯者具以六字為名，則人、法雙題，法、喻齊舉，具體具用，有果有因，理盡義圓，故標經首。
鈔：疏依今梵本下，第二彰今目也。於中三：初、正釋今名，二、揀前說，三、結成今義。疏中，一時併舉梵言，一時譯就此語。若別對者，摩訶言大，毗佛略云方廣，勃陀云覺者，即是佛字。佛字略存梵音故。健拏云雜華，驃訶云嚴飾，修多羅云經。
疏前三異名下，二、揀前說。言二品十目，多從別義者，不得總該，不可具舉故。又局當品者，出現十名局於出現，離世間十名局離世間，豈得通為一部總稱？
疏故今譯者下，結成今義，明其具足。前通辨類中即是複義，而具前四對之複，故理盡義圓也。
疏：二、對辨開、合者，題中七字有十事五對：一、教義相對，謂經之一字是能詮教，大等六字是所詮義。二、就義中，法喻一對，謂大等是法，華嚴是喻。三、就法中，人法一對，謂大方廣是所證無障礙法，佛是能證之人。亦名境智一對。四、就法中，揀持一對，大之一字是揀，方廣是持，即揀大異小，揀實異權，揀果異因。亦是體用一對，大方是體大方無隅故，廣即是用。五、就人中，借下華字以喻其因，即因果一對。佛是果故，是以單用華字，則但喻因。若合以華嚴，則亦喻上之四字，至下當明。
鈔：疏大方是體，大方無隅故者，大方廣三字總有三義：一、三字別釋，配體、相、用，如下廣說。二、方廣兩字合之為用，對上大字為體。三者、大方為體，方字屬大，便成無方。言大方無隅者，語出老子。德經云：上德若谷，大白若辱，廣德若不足，建德若偷，質真若渝。大方無隅，大器晚成，大音希聲，大象無形，道隱無名。夫唯道，善貸且成。意云：小則有其圭角，大即絕其方隅隅即角也。借其言用。今大方即法界，等於虛空，何有隅角？
疏若合以華嚴，則亦喻上之四字者，即是上文二、就義中，法喻一對，以嚴通能、所，華為能嚴，大方廣即所嚴，佛是嚴成之果。又以因望果，佛亦所嚴，故華嚴兩字通喻大方廣佛之四字也。言至下當明者，即釋嚴中。
疏：三、具彰義類者，謂大等七字，義皆無量，並略以十義釋之。
疏：初、明大十義者，
疏：一、體大，謂若相、若用等，皆同真性而常徧，故即是大字。涅槃云：所言大者，名之為常。此明體不變易，如人最長，故名為大。又云：大者，其性廣博，猶如虛空。此明體徧。
鈔：疏一、體大下，別釋十大。初、體大中二：先總，後別。以二義釋大。而云即是大字者，古人亦各十義釋其七字，不知以七字更互相釋。今明大義，則七字皆大，方則七字皆方，廣則七字皆廣，佛則七字皆佛等，故以體大配於大字。若總舉七字：大者，體也；方者，相也；廣者，用也；佛者，果也；華者，因也；嚴者，智也；經者，教也。
疏涅槃云：所言大者下，證上二義。先、證常義，即涅槃第三名字功德品云：佛告迦葉：是經名為大般涅槃，上語亦善，中語亦善，下語亦善；義味深邃，其文亦善，純備具足清淨梵行，金剛寶藏滿足無缺。汝今善聽，我今當說！善男子！所言大者，名之為常。如八大河悉歸大海，此經如是降伏一切諸結煩惱及諸魔性，然後要於大般涅槃放捨身命。是故名曰大般涅槃。釋曰：彼經具釋大般涅槃，今但取其大字，約體不變，故名為常。以性出自古，非造成故。故生公序云：夫真理自然，悟亦冥符。真則無差，悟豈容易？不易之體，湛然常照，但從迷乖之，事未在我。苟能涉求，便返迷歸極。歸極得本，而似始起；始則必終，常以之昧。若尋其趣，乃是我始會之。非照今有，照不在今，即是莫先為大。既云大矣，所以稱常。常必滅累，復曰般泥洹也。正順今意。涅槃第二十五亦云：所言大者，大名不可思議。以體絕常境故。言如人最長者，謂無一法先法界故。故老子云：有物混成，先天地生。寂兮，寥兮！獨立而不改，可以為天下母。吾不知其名，字之曰道，強為之名曰大。釋曰：彼以虛無為道，理異釋門。言可證此。
疏又云：大者，其性廣博下，二、證上徧義，即涅槃第五如來性品、南經。四相品文云：佛告迦葉：所言大者，其性廣博，猶如有人，壽命無量，名大丈夫。是人若能安住正法，名人中勝。故遠公分此一文，成二種大：一、廣故名大，二、勝故名大。今但取廣徧之義，義便引來。彼更有多故名大，如藏多珍寶。復有高故名大，如大高山，難至其頂。復有深故名大，猶如大海，即上不思議義。今以多即約用，高即約果，故但用常、徧二義。於常義中已含深勝，如人最長即是勝故。又言猶如虛空，復是別文。第二十三云：又不逼者，譬如虛空，解脫亦爾。彼虛空者，喻真解脫；真解脫者，即是涅槃。
疏：二者、相大，謂恆沙性德無不具，故互相即、入，微細重重等，具十玄門，皆其相故，即經方字。方者，法也。
鈔：疏二相大等者，有二意：恆沙性德與起信同；互相即、入下，即顯圓教事事無礙，亦性具矣。然遠公釋涅槃，亦明體、相、用。體約性淨涅槃，相約方便淨涅槃，用約應化涅槃。此通因、果。今明所證法中有三，故不同彼。
疏：三、用大，謂業用周普，如體徧故，即經廣字。涅槃云：又大者，能建大義。即是約用。良以涅槃無廣，廣與大同，故以廣釋大。方廣無大，大與廣合，故以大釋廣。今經具有，故各配之。
鈔：疏三、用大等者，文中三：初、正釋用大。二、涅槃云：又大下，引證，即第四經。南經。四相品：迦葉復問：如佛言曰：我已久度煩惱大海。若佛已度煩惱海者，何緣復納耶輸陀羅，生羅睺羅？以是因緣，當知如來未度煩惱諸結大海。唯願如來說其因緣！佛告迦葉：汝不應言：如來久度煩惱大海，何緣復納耶輸陀羅，生羅睺羅？以是因緣，如來未度煩惱大海。善男子！是大涅槃能建大義。汝等今當至心諦聽，廣為人說，莫生驚疑！若有菩薩摩訶薩住大涅槃，須彌山王如是高廣，悉能取令入於芥子；其諸眾生依須彌住者，亦不迫迮，無往來想，如本無異；唯應度者，見是菩薩以須彌山內芥子中，復還安置本所住處。下廣說作用竟，結云：善男子！是菩薩摩訶薩住大涅槃，則能示現種種無量神通變化，是故名曰大般涅槃。是菩薩摩訶薩所可示現如是無量神通變化，一切眾生無能測量。汝今云何能知如來習近愛欲，生羅睺羅？善男子！我已久住是大涅槃，種種示現神通變化。彼經即約果用。今意明是即體之用，本有之用。下佛果有相、用者，皆由本自有故。
疏良以涅槃無廣，廣與大同下，釋妨。謂有問言：涅槃此義本釋大字，何得以廣配之？故今通云：涅槃但言大般涅槃，無有廣字。以大字含廣，故以能建大義即廣字之義，以釋大字。今經大字對體，廣字對用，故自別釋。因便，便通方廣之經，謂十二分教中有方廣經，無有大字，而用大字釋方廣言，即如下合釋方廣云：宣說廣大甚深法故，能生無量廣大果故。皆以大釋廣也。
疏：四、果大，謂智、斷、依、正普周法界故，即經佛字。
疏：五、因大，謂發菩提心，起解、行、願、證，精勤匪懈，成諸位故，即經華字。
鈔：疏五、因大等者，謂發菩提心即十信發心，起解即十住，行即十行，願即十向，證即十地。精勤匪懈，通策於前，以成諸位。所以廣說因中差別者，欲收攝論七大性故。次文當知。
疏：六、智大，謂大智為主，運諸萬行，徧嚴一切，無所遺故，即經嚴字。
疏：七者、教大，謂一文、一句無不結通，徧於一切十方、三際，重重無盡故，即是經字。
疏：八者、義大，謂所詮法盡窮法界，乃至帝網無所遺故，即總是六字。
疏：九者、境大，以上法門，普以無盡眾生為化境故。
疏：十者、業大，謂盡三際時，窮法界處，常將此法利益眾生，無休息故。
疏：如攝大乘等，七種大性不離於此。
鈔：疏如攝大乘等，七種大性不離於此者，結會他文。而言等者，等取雜集、瑜伽、般若，大同小異。攝大乘第一釋大乘云：若廣釋者，七種大性共相應故。不廣說之。
瑜伽四十六云：一、法大性，二、發心大性，三、勝解大性，四、增上意樂大性，五、資糧大性，六、時大性，七、圓證大性。
雜集十一說：七大性者：一者、境大性，二者、行大性，三、智，四、精進，五、方便善巧，六、證得，七、業。彼論云：何等名為七種大性？一者、境大性，以菩薩道緣百千等無量諸經廣大教法為境界故；二、行大性，正行一切自利、利他廣大行故；三、智大性，了知廣大補特伽羅法無我故；四、精進大性，於三大阿僧企耶劫方便勤修無量百千難行行故；五、方便善巧大性，不住生死及涅槃故；六、證得大性，證得如來十力、無畏、不共佛法等無量無數大功德故；七、業大性，窮生死際示現一切成菩提等，建立廣大諸佛事故。
若般若無著論：七大性者：一、法，二、心，三、信解，四、淨心，五、資糧，六、時，七、果。此與瑜伽大同。若與對法會者：一、法即雜集境大性，緣大教法而為境故；二、心，即是行大性，即由淨心行二利行故；三、信解即智大性；信解與智，於境印持，於境決斷，大意同故；四、淨心即精進，由精進練磨令心淨故；五、資糧即是方便善巧，由大悲、般若而為方便，與無住涅槃為資糧故；六、時即雜集第七業大性，窮生死際，盡未來時建立佛事，而為業用故；七、果即雜集第六證得大性，謂證佛功德而為果故。
雜集據依體起用，得果不捨行因，證居其先。般若論中約時通因、果，故果居時後。餘之次第，二論意同。謂依教起行，達甚深理，精進長時，不滯二邊，證大勝果，窮生死際建立佛事，故名為大。雜集即是對法，瑜伽大同般若。
今疏總會上十大義為七種大性攝：一、體大即第三智大之中所知無我之理。二、相大亦所知攝，亦法大性，即境攝故。三、用大即方便大，而是即體之用，亦境攝故。四、果大全同。五、因大攝其五大性：一、發菩提心，即是心大；二、起解者，攝勝解大；三、行、願、證，並是行大，是十地因證，非果證故；四、精勤匪懈，即淨心、精進大；五、成就諸位，即攝資糧大。六、智大全同，而義小異，通了性、相、因、果等故。七、教大即是境、法大性。八、義通前六，但除教故。九、名同雜集初一，而義同時大及與方便善巧。十、同第六，而具含二論時、業二名。為對題中七字攝十，故有開、合及次第不同，而義無違，故云七種大性不離於此。或相大一種，二論略無，理亦無失。又通約十大，教旨小殊，不妨有異。
疏：二、方十義者，方者，法也。即前十大皆名為法，謂體法、相法等。
鈔：疏謂體法、相法等者，等取下八，謂：用法、果法、因法、智法、教法、義法、境法、業法等。法是軌持，能持自性，故十皆法。
疏：三、廣十義者，廣者，多也。用多繁興，包無不盡故。則前十皆多，即明一徧一切名之為大，一攝一切名之為廣。亦可反此。此約離釋。
鈔：疏三、廣十義等者，疏文有二：先離釋廣字；
疏：若合釋方廣二字，亦有十義：一、廣依義，謂言教繁廣，為生依故；二、廣說義，宣說廣大甚深法故；三、廣破義，破一切障無有餘故；四、廣超義，無有諸法能比類故；五、廣治義，具攝無邊對治之法為能治故；六、廣攝義，通攝無邊異類法故；七、廣德義，具攝二嚴諸勝德故；八、廣生義，能生無量廣大果海故；九、廣絕義，非是心識稱量所能知故；十、廣知義，具足種智，破邪見障無有餘故。此之十義，前四即雜集第十一中四義，後六即入大乘論第一中六義。
鈔：後合釋，順諸經論釋方廣經。於中二：先正釋十義；後此之十義下，結示本源。言前四即雜集第十一中四義者，彼論云：方廣者，謂菩薩藏相應言說。如名方廣，亦名廣破，亦名無比。為何義故名為方廣？一切有情利益、安樂所依處故，宣說廣大甚深法故。為何義故名為廣破？以能廣破一切障故。為何義故名為無比？無有諸法能比類故。此方廣等，皆是大乘義差別名。釋曰：此論標以三名，釋成四義，以方廣中有二義故。對疏前四，次第無差。
疏後六即入大乘論第一中六義者，彼論云：毗佛略者，是摩訶衍。何以故名毗佛略經？為諸眾生說對治法，名毗佛略；亦有眾多乘，故名毗佛略；亦以多莊嚴具，故名毗佛略；亦能出生無量大果報，故名毗佛略；非是稱量所能知，故名毗佛略；斷除一切諸邪見，故名毗佛略。釋曰：次第與疏全同，但以毗佛略隔之，以成六義。然其第一說對治法，似雜集第三廣破。雜集約所破，此約能破，故亦不同。五非是稱量，似於集論第四無比。集論約法不可比類，此約心不能知，故並不同。
而刊定記云：以對治與破障是同，乃除入論第一，加集論菩薩藏相應言說為五者。殊失論意。以菩薩藏相應言說是總揀小故。總揀已竟，方標三名，釋成四義耳。
若欲以集論之四攝入論之六者，一即第二，廣攝；二即三、四，廣德、廣生皆深法故；三即一、六，對治、破見皆破義故；四即第五，廣超、廣絕大意同故。
今取小異，並開為十，則二論不同，謂：集論一約言教，入論二約所攝；集論二約通辨甚深，入論別開：三約二嚴通因，四約能生唯果；集論三約合明對治，入論別分：一治煩惱，六破智障；雜集第四似入論第五，已如前會。故成十義。
然為順二論之次，故不依題之次。若欲配者，一、廣絕是大，體絕眾相，不思議故；二、廣超是方，妙法無類故；三、廣攝是廣，攝無邊故；四、廣知是佛，具種智故；五、廣破；六、廣治；七、廣生，三皆華字，並是因故；八、廣德是嚴，具二嚴故；九、廣依是經，依言教故；十、廣說是義，甚深法是所說故。即總上六字，亦可通七。
疏：四、解佛十義者，即是十佛：大即法界佛；方即本性佛；廣即涅槃佛及隨樂佛；佛即成正覺佛；華即願佛及三昧佛；嚴即業報佛；經即住持佛；總不離心，七字皆是心佛。釋十佛義，如八地中及離世間品辨。
鈔：疏四、解佛十義等者，文有三解：初、依本經。言如八地中及離世間品辨者，上教緣中已廣其義，今更略明。八地明十身，即離世間品十佛。八地云：知如來身有菩提身、願身、化身、力持身、相好莊嚴身、威勢身、意生身、福德身、法身、智身。離世間品五十三中說十種佛，所謂：成正覺佛、願佛、業報佛、住持佛、涅槃佛、法界佛、心佛、三昧佛、本性佛、隨樂佛。
十佛即是十身。若欲會者，正覺佛是菩提身，願佛即願身，業報佛即相好莊嚴身，住持佛即力持身，涅槃佛即化身，法界佛即法身，心佛即威勢身，三昧佛即福德身，本性佛即智身，隨樂佛即意生身。
今疏為順經題，故不依彼二經之次。言大即法界佛者，大即法界體故。方即本性佛者，即是本有智性故。廣即涅槃佛者，化周徧故；亦隨樂佛者，隨自、他意，無不生故。佛即成正覺佛者，佛是梵音，此云覺者故；自覺，覺他，覺行圓滿故。華即願佛及三昧佛者，並是因故。嚴即業報佛者，謂萬行之因嚴成相好莊嚴身故。經即住持佛者，教法住持，法不墜故。總不離心，七字皆是心佛者，是威勢身，心伏勝故。
疏：又佛地論第一說佛亦具十義，謂：具一切智、一切種智，離煩惱障及所知障，於一切法、一切種相能自開覺，亦能開覺一切有情，如睡夢覺，如蓮華開，故名為佛。
鈔：疏又佛地論第一下，第二、引佛地論。論無別釋，今當略辨。攝此十句以為五對：一、能證智，二、所斷障，三、所證理，四、所成益，五、顯覺相。前四法說，後一喻明。
然此五對，一一相屬：一、能證智者，即具一切智是根本智，一切種智是後得智。二、所斷障中，以一切智斷煩惱障，一切種智斷所知障，種類而知故。三、所證理中一切法者，即真諦法也；一切種相者，俗諦法也。以一切智總相觀法之性，以一切種智別相觀法之相。由證法性除煩惱障，由達法相斷所知障。四、所成益者，一、則自利，二者、利他。上之三對俱通二利。若取別義，以一切智自證法性，便是自覺；以一切種智覺法之相，故能覺他。五、顯覺相中如睡夢覺者，以一切智覺諸法之性，頓破無明煩惱睡眠故；如蓮華開者，以於種智覺法之相，開悟法門，如於華開得見蓮故。前即覺察，後即覺悟；亦可前是覺悟，後為覺察。此五無缺，方稱覺滿，名曰妙覺，離覺、所覺而盡覺故。上之解釋，未見經論，理必應然。
疏：又真諦引真實論，亦有十義，恐繁不引。
鈔：疏又真諦引真實論，亦有十義，恐繁不引者，即真諦三藏七事記中引。言十義者，謂：覺勝天鼓一；不由他悟二；斷二無知三；已過睡夢四；譬如蓮華五；性淨無染六；具足三義七；具足三德八；具三寶性九；自知，令他知十。
初言覺勝天鼓者，天鼓有四德，今並過之。一、能覺悟諸天，賊來云來，賊去云去；佛即不爾，能令眾生覺三煩惱，若生知生，若滅知滅。二、天鼓能護天眾，能破修羅；佛即不爾，能救三苦，能破四魔。三、天鼓能令諸天受五欲樂；佛即不爾，能令眾生受出世樂。四、天鼓能令諸天生貪著心；佛即不爾，能令眾生生出世心。具此四過，故云覺勝天鼓。二、不由他悟者，無師自然智故。三、斷二無知者，即是煩惱無知、所知無知。四、已過睡夢者，凡夫睡而不夢，唯煩惱故；二乘亦睡亦夢，以有無明及妄解故；佛不睡不夢，無有無明，捨妄解故。五、譬如蓮華者，日光照觸，蓮華即開；十地行成，佛智自發。六、性淨無染者，因時雖有煩惱，五義不染：一、佛無相故，譬如煙霧，不能染空；二、是對治故，譬如鎔鐵，不停蚊蚋；三、非處所故，譬如大石，不能住空；四、無轉異故，譬如白玉，涅而不緇；五、妄不染真，譬如幻刀，不能斫石。因時有惑，尚不能染；果時惑盡，豈當有染！七、具足三義者，即是三佛：一、假名佛，謂六神通；二、寂靜佛，謂惑不生；三、真實佛，謂即真如。八、具足三德者，謂：摩訶般若、解脫、法身。九、具三寶性者，謂同體三寶。十、自知，令他知者，即是二利。謂佛智慧力照真如境，名曰自知；復以慈悲力說十二部經，令他知也。釋曰：以此十義有同佛地，故恐繁文。
疏：五、釋華十義者，一、含實義，表於法界含性德故；二、光淨義，本智明顯故；三、微妙義，一一諸行同法界故；四、適悅義，順物機故；五、引果義，行為生因，起正覺故；六、端正義，行與願俱，無所缺故；七、無染義，一一行門三昧俱故；八、巧成義，所修德業善巧成故；九、芬馥義，眾德住持，流馨彌遠故；十、開敷義，眾行敷榮，令心開覺故。
鈔：疏五、釋華十義下，疏文有二：第一、別釋十華，第二、總相料揀。前中即如次配於十佛，如一、含實義，表法界佛，含性德故；為對十佛，故為此次。亦可配於十度之因，而不依次，為順題故。一即般若，二即智度，三即方便，四即尸羅，五即忍辱，六即是願，七即禪定，八即是檀，九即是力，十即精進。
此意如下普眼長者以十度因成十身果，故彼經云：為欲令其具佛相好，稱揚、讚歎檀波羅蜜，即成相好莊嚴身。二云：為欲令其得佛淨身，悉能徧至一切處故，稱揚、讚歎尸波羅蜜，即意生身。三、為欲令其得佛清淨不思議身，稱揚、讚歎忍波羅蜜，即菩提身。四、為欲令其獲於如來無能勝身，稱揚、讚歎精進波羅蜜，即威勢身。五、為欲令其得於清淨無與等身，稱揚、讚歎禪波羅蜜，即福德身。六、為欲令其顯現如來清淨法身，稱揚、讚歎般若波羅蜜，即是法身。七、為欲令其現佛。世尊清淨色身，稱揚、讚歎方便波羅蜜，即是化身。八、為欲令其為諸眾生住一切劫，稱揚、讚歎願波羅蜜，即是願身。九、為欲令其現清淨身，悉過一切諸佛剎土，稱揚、讚歎力波羅蜜，即力持身。十、為欲令其現清淨身，隨眾生心，悉使歡喜，稱揚、讚歎智波羅蜜，即是智身。末云：為欲令其獲於究竟淨妙之身，稱揚、讚歎永離一切諸不善法，即圓淨十度八萬四千波羅蜜門。萬德頓具，該上十華，是故梵本名為雜華。
上約相顯，別配十度。若約圓融，一一行門皆具十義，可以意得。
疏：然華有二種：一、草木華，喻萬行因；然或與果俱，或不與俱。二、嚴身華，通金、玉等，喻於神通、眾相等，唯與果俱。前十義中，一、五、九、十局於草木，餘通二華。
鈔：疏然華有二種下，第二、總相料揀。其引果華亦喻生因，其嚴身華亦喻了因，此二無礙。言或與果俱者，如蓮華等，因該果海，果徹因源，圓融行故。或不與俱者，杏、柰等華，因、果區分，行布行位不相雜故。此二無礙，是此中華。疏神通、眾相等者，淨行品云：若見華開當願眾生神通等法如華開敷若見樹華當願眾生眾相如華具三十二。神通、眾相，果上用故，云與果俱。然神通雖乃通因，且就金、玉之華與身俱說。
疏：六、釋嚴者，即上十華同嚴一佛；為嚴不同，亦是十義。
鈔：疏六、釋嚴者下，疏文有三十八義，且為三節：初十總釋，次十別釋，後十八句互嚴。今初，言為嚴不同者，如以十寶嚴一金佛：一、真珠嚴，二、珊瑚嚴等。一佛十嚴，歷於十佛，便成百嚴，約圓融修故。
疏：又上十華如次嚴前十佛，即是十義，而總、別無礙。
鈔：疏又上十華如次嚴於十佛者，第二、別釋，義同一度成一佛故。總、別無礙者，總融上二，行布、圓融二無礙故。
疏：更有十義：一、用因嚴果以成人，是佛華嚴，果由因得故。二、以果嚴因以顯勝，成果之後，令一一因行皆無際故。三、以人嚴法而顯用，謂佛曠劫修因，方顯法之體、用故。四、以法嚴人以顯圓，若不得法之體、用，因、果不能圓妙故。五、以體嚴用以令周，謂用不得體，不周徧故。六、以用嚴體而知本，若無大用，不顯體本之廣大故。七、以體嚴相而知妙，謂相若有體，便即入重重故。八、以相嚴體以明玄，體若無相，不顯體深玄故。九、以義嚴教超言念，由所詮難思，能詮言離故。十、諸因互嚴以融攝，如禪非智，無以窮其寂；智非禪，無以深其照等。
鈔：疏更有十義下，第三、約互嚴說。於中有二：一、別約十義五對以互相嚴，二、收成四句以顯互嚴。今初，十義，在文可知。然亦是於別釋得名中釋名之義。若約圓融，皆持業釋；若約當相，皆依主釋也。如第一用因嚴果是華嚴之佛故，二即佛之華嚴故，三即佛華嚴之大方廣，四即大方廣之佛華嚴，五即大之方廣，六即方廣之大，七即大之方，八即方之大，九即大方廣佛華嚴之經，十即諸因互嚴。乃含多義，謂施之戒、戒之施、定之慧、慧之定等。前四成對，後一非對。但可以大等嚴經，不可以經嚴大等，故不成對。又為欲顯諸因互嚴故。
疏禪非智，無以窮其寂等者，舉一為式，餘可類取。謂禪無智，但是事定；若得智慧，觀於心性，為上定故。智不得禪，乃為散善，分別慧故；慧若有定，如密室燈，寂而能照，離動分別，成實慧故。所言等者，等餘萬行，如施不得戒，非是真施；破戒行檀，非真福故。戒不得施，亦非真戒；慳貪不息，非真戒故。不捨財、法，正犯戒故。餘並可知。
疏：又上來互嚴，皆有相資、相即四句。今且約理、行互嚴以明。
鈔：疏又上來互嚴下，第二、收成四句。於中二：先總標；
疏：初相資四句者，一、理由修顯，故以行華嚴理。二、行從理發，則以理華嚴行。梁攝論云：無不從此法界流，無不還證此法身故。三、理、行俱融，不二而二。非真流之行，無以契真；非起行之真，不從行顯。良以體融行而因圓，行該真而果滿，是故標為佛華嚴也。四、理、行俱泯，二而不二，以理之行故非行，行之理故非理。是則能、所兩亡，超情絕相，非嚴，非不嚴，是謂華嚴。
鈔：後初相資四句下，別釋。疏無不從此法界流者，即從本起末，證行從理發。無不還證此法身者，攝末歸本，證理由修顯。
疏三、理、行俱融，不二而二下，此句有三節：一、此上正釋，以互融，故不二；不壞兩相，故而二。疏非真流之行下，第二、反成上義，上句反成行融理；次非起行之真，不從行顯者，反成上理融行。疏良以體融行下，三、正成前義。言體融行而因圓者，行即是因，以體融行，故因行圓滿。行該真而果滿者，正成上行融理也。行不該真，何由得果耶！
疏四、理、行俱泯，此句易了。然上互融，行融理而行在，理融行而理存，故不二而二。今理、行相奪，故云二而不二。
疏：相即四句，理、行全收。準思，可見。則法、喻交映，昭然有在。
鈔：疏相即四句下，但例前釋。若力、用交徹，即說相資；有體、無體，即言相即。若具作者：一者、唯理，無不真故；二者、唯行，理廢己故；三者、俱融，即行即理，為一味故；四者、俱泯，理即行，故非理；行即理，故非行。故雙絕也。言法、喻交映者，如人以華嚴像為喻，喻以因行嚴佛故。
疏：七、釋經十義。雜心五義已見上文。佛地論有二義：一、貫穿所說，二、攝持所化，即雜心結鬘一義含之。應除結鬘，開成六義。依此方訓，復有四義：一、常；二、法並如前辨；三、經義，即眾生徑路；四、典義，令見聞正法故。寶雲經中亦有十義，恐繁不引。
鈔：疏七、釋經十義，言雜心五義已見上文者，即藏攝中謂：一、出生，二、顯示，三、涌泉，四、繩墨，五、結鬘。餘可知。
疏：第四、別釋得名者，先得，後釋。先得名者，大以當體受名，常徧為義：常則豎無初際，徧則橫該無外。方以就法得名，軌持為義：雙持體、相，軌生物解故。廣以從用得名，包博為義：包則廣容，博則廣徧。佛以就人得名，覺照為義：照則朗萬法之幽邃，覺則悟大夜之重昏。華以從喻得名，感果、嚴身為義：感果，則萬行圓成；嚴身，則眾德備體。嚴以功用受名，資莊為義，謂資廣大之體、用，莊真、應之佛身。經以能詮得名，攝持為義：持性、相之無盡，攝眾生之無邊。
後釋名者，一、就法中，體用相對，大之方廣謂有體之相、用故，方廣之大有相、用之體故。皆依主釋。若相即者，即持業釋。二、就人中，果行相望，佛之華非因位之行故，華之佛非餘行之佛故；亦通相即。三、以人法相對，大方廣之佛華嚴非小、權乘之佛等故，佛華嚴之大方廣非因位所得法故；相即可知。四、教義相對，亦通二釋：教望於義及前人望於法，兼通有財，並可思準。
鈔：疏第四、別釋得名等者，此中得名，各取前七字別義，例皆二義釋之。類前，可知。此中釋名，即前對辨開、合中五對之中，但除法喻一對，用餘四對。以法喻一對，華之一字已屬因門，故略無之。四對之中望前有二異：一、前則從寬至狹，故先明教義；今從狹至寬，故先明體用。又前從下釋上，故先明教義；今從上釋下，故後明教義。而前五對中，後明人中因果者，以因是華字，借喻中華，故在後明。前從寬至狹，義已盡故。
疏四、教義相對，亦通二釋者，以易知，故不出。若具釋者，應云大方廣佛華嚴之經，揀非涅槃等經故。經之大方廣佛華嚴，揀非論中之所明故。而四對皆具二釋者，約行布，則依主；約圓融，則持業。
疏教望於義下，謂四對之中，後二對中通於三釋，謂經中有大方廣佛華嚴故。如對法藏論，全取他名以目經故。佛華嚴有大方廣故，故云可思。
疏：第五、展演無窮者，謂初於最清淨法界開為理、智兩門，即涅槃、菩提之異。
鈔：疏第五、展演無窮等者，然此下四門，皆關脈中意。然此門中，彼有二義：一、展一為多，二、類結成本。類結成本，不異前第七部類品會中本部故，故此不明。又此展中並皆略示，而有十重：一、展法界為理、智二門。理即大方廣，是所證法界，為涅槃；智即佛華嚴，為能證，即菩提。雖有六字，但是二法。
疏：又理開體、用，即大方廣；智開因、果，即佛華嚴。總連合成詮，即題中經字。
鈔：二、又展理、智為題目，即大是體性包含，方廣是業用周徧，故云理開體、用；佛即是果，華嚴是因，故云智開因、果。
疏：又展此目以為初會。初會總故，十海是理，十智是智。十海之中含於體、用，十智之中亦含因、果。又華藏世界及遮那徧中即依、正二果，皆是佛字；大威光太子略示因華；彼二所證、所觀即大方廣。即總成一會所信因、果、體、用。
鈔：三、又展此目為初會。於中自有二重：一、但世界成就品，初牒問許說中已具題目；二、通就一會以示品目。
疏十海之中含於體、用者，即初也。十海者，一、一切世界海，二、一切眾生海，三、一切諸佛海，四、一切法界海，五、一切眾生業海，六、一切眾生根欲海，七、一切諸佛法輪海，八、一切三世海，九、一切如來願力海，十、一切如來神變海。七、九與十，此三是用，餘皆是體。此十本具，皆是所證，故名為理。十之相差，是事法界；十之真性，是理法界。理、事相融，並為所證之理，故云十海是理。
疏智含因、果者，上言十智者，知上十海即是十智，而名小開、合。經云：佛子！諸佛。世尊知一切世界海成壞清淨智不可思議一，知一切眾生業海智不可思議二，知一切法界安立海智三，說一切無邊佛海智四，入一切欲解根海智五，一念普知一切三世海智六，顯示一切如來無量願海智七，示現一切佛神變海智八，轉法輪海智九，建立演說海智十。此上皆有不可思議之言。唯願海是因，餘皆是果。若約所知，一、三、四、八、九、十皆果，餘三為因。三世通因、果。
疏又華藏世界下，二、通就一會以示品目，則題目該於一會。言遮那徧中者，非唯徧於華藏，亦徧法界，以世界成就品亦說毗盧徧嚴淨故。彼偈云：所說無邊眾剎海毗盧遮那悉嚴淨世尊境界不思議智慧神通亦如是。況第六經云：毗盧遮那佛願力周法界一切國土中恆轉無上輪。第五經云：佛所莊嚴廣大剎等於一切微塵數清淨佛子悉滿中雨不思議最妙法。又華藏品云：華藏世界海法界等無別。又云：一一塵中見法界。皆普徧義，故遮那徧中之言亦已攝於世界成就品矣。疏彼二所證、所觀即大方廣者，果證法界大方廣，因觀法界大方廣。
疏：又展此會以成後八。四周因、果，各因是華，果即是佛。其所修、所證之體、用，即大方廣。
鈔：疏又展此會以成後八者，即第四節展成一部。
疏：又展此九會周徧十方，謂如第二會光明覺品辨，一類之會已徧十方。餘會亦爾。
鈔：疏又展此九會周徧十方者，即第五節。言如第二會光明覺品者，舉一會文以為體式。謂光明覺品總有二十六節放光，最後徧周法界、虛空界，皆云：彼一一世界，皆有百億閻浮提乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱，來詣佛所等。釋曰：此即徧十方文。既周百億閻浮提等，故是一類世界。言餘會亦爾者，下之七會及第一會，皆徧十方，如第二會。故諸會末，多結周徧。
疏：又展此諸會各有主、伴，如說十住，十方菩薩皆來證云十方國土皆說此法，則前徧法界之會各有重重主、伴，
鈔：疏又展此諸會各有主、伴者，即第六節也。上來但明主經之徧，今辨伴經之徧，而引第三會文。則前徧法界之會各有重重主、伴者，此言例上徧法界之九會也。
疏：乃至徧於塵剎鈔：疏乃至徧於塵剎者，即第七節也。上但徧國，今則徧塵。
疏：異類界等鈔：疏異類界等者，即第八、第九節也。上來七節但徧同類。八、徧異類樹形剎等。而疏言等者，等取第九節異類剎、塵，謂異類之剎亦以塵成，塵亦有剎。於中說經，尤更多矣。
疏：無盡時、會，
鈔：疏無盡時、會者，即第十節。謂上同類異類，若剎若塵，皆悉重重，猶如帝網。時、會與法，皆無盡也。
疏：皆不出大方廣佛華嚴清淨法界。
鈔：疏皆不出大方廣佛華嚴，舉題總收也；清淨法界，舉本總收也。明從一法界無名、無相中展成無盡。
疏：第六、卷攝相盡者，謂從後漸卷，乃至不出九會。九會不離初會，初會不離總題；總題不出理、智。非理不智，故理外無智；非智不理，故智外無理。則理、智不二，亦攝智從理。離體無用，攝用歸體，體性自離，故體即非體。本來清淨，強名之清淨法界，是以極從無盡，乃至一字、無字，皆攝華嚴性海，無有遺餘。
鈔：疏第六、卷攝相盡者，相字去聲呼。乃至無字，法界之相亦不存故。然但解上展，則解此卷，故云從後漸卷。言乃至不出九會者，乃至二字略後五重，不出九會是第四節耳。若具，應云：一、卷無盡時、處歸異類界、塵；二、卷異類界、塵歸異類界；三、卷異類界不出同類界、塵；四、卷同類界、塵不出同類剎主、伴經；五、卷主、伴不出主經，結徧十方；六、卷徧十方不出九會；七、歸初會；八、歸總題；九、歸理、智；十、歸清淨法界。
疏非理不智下，是第十節卷理、智歸法界，而有二意：一者、理、智之中隨舉其一，即攝於二，但成一味；二者、以智為用，以理為體，但攝智歸理，不攝理歸智。初攝二為一，唯一理字。理體性離，一亦不存，故云無字。又準前展，亦合云：總題不出體、用、因、果。因、果雖殊，不出一智；體、用雖異，不出一理。然後方融理、智，但不異前，故略示耳。若從七字倒收者，攝教從義，但有大方廣佛華嚴；攝人從法，但有大方廣；攝用歸體，不離於大。古人云：一言無不略盡，殊說更無異盈。又大體性離言，言、思斯絕，唯證相應耳。
疏：第七、展、卷無礙者，謂正前展時，即後常卷；正後卷時，即前常展。展時即卷，故無量無邊法門海一言演說盡無餘；卷時即展，故如來於一語言中演說無邊契經海。
鈔：疏第七、展、卷無礙者，謂說有前、後，實在一時；隨門不同，故有三門耳。疏無量無邊法門海，即展時也；一言演說盡無餘，即卷時也。如來於一語言中，即卷時也；演說無邊契經海，即展時也。
疏：第八、以義圓收者，上來諸門，或以七字攝盡，如前已辨。或以教、義攝盡，或以理、智攝盡，或以人、法攝盡，或解、行、證攝盡。
鈔：疏第八、以義圓收者，疏文有二：先以法攝，後以人攝。前中又二：先指前不出總題；後或以教、義下，重釋攝義，疏文略舉。若具說者，應增數明，謂或於無字中一字攝盡，謂：或教，或義，或性，或心。
或二字攝盡，疏有三節，亦更應言：或法界字攝盡。或三字攝盡，疏文有一義順於後，表三聖故，亦應云：入法界攝盡、理行果攝盡，從所詮故。
或四字攝盡，謂教理行果。教即經字，理即大方廣，行即華嚴，果即佛也。或教義成處攝盡，謂文雖浩瀚，唯一教字，即題中經字；義雖無量，但一緣起義攝，即題中大方廣三字；成謂行解因果德相用等，雖各緣起不同，據其成立，唯一成字攝盡，即題中佛華嚴也。處謂一切重重無盡同類、異類重重塵剎，唯一處字，故總卷之。義唯一性，教唯一文，成唯一念，處唯一塵。此一即是一切之一故。或信解行證攝盡，經有四分：初會是信，次六明解，八約成行，九唯證故。如下，當知。
或五字攝盡，謂加一教字，或理信解行證，理是所信、所解、所行、所證故。或六字攝盡，即題中除經上之六字，是所詮故；或理信解行願證，理即所信等，解、行、願三即是三賢，證通地上及極果故。
或七字攝盡，即全取一題，一題通目無盡法故。或八字攝盡，即法界緣起理實因果故。或九字攝盡，謂無障礙法界緣起因果故。或十字攝盡，謂體相智用因果教義及境業故。
疏：或唯普賢、文殊、毗盧遮那三聖攝盡，謂大方廣即普賢，普賢表所證法界故；華嚴即文殊，文殊表能證故；佛即遮那，具能、所故。又大即普賢，普賢菩薩自體徧故；方廣即文殊，文殊表即體之智故；華即普賢，普賢行故；嚴即文殊，文殊以解起行故；佛即圓解行之普賢、文殊，證法界體用之普賢、文殊，成毗盧遮那光明徧照。
鈔：疏或唯普賢、文殊下，第二、以人攝也。然有二重：前約人、法對辨二聖，後於人、法中各有二聖。佛字當中，兩重總收，可思。
疏：第九、攝歸一心者，上來諸門，乃至無盡，不離一心，一心即法界故。起信云：所言法者，謂眾生心。心體即大，心之本智即方廣，觀心起行即華嚴，覺心性、相即是佛。覺非外來，全同所覺，故理、智不殊。理、智形奪，雙亡寂、照，則念念皆是華嚴性海。
鈔：第九、攝歸一心者，於中二：先指前總明。謂上八門已是一心上說，故云上來諸門不離一心。而諸禪流，皆欲棄文而修觀行，故復接之，以辨此門。
疏心體即大下，後正約觀心以釋。謂心體離念，離念相者，等虛空界，豈非大耶？心之本智即方廣者，上大是即智之寂，方廣乃即寂之智，故云寂照。運無涯之照，即心體、相、用三融為所觀也。觀心起行即華嚴者，觀體照而即寂，止也；觀用寂而常照，觀也。一心六度，萬行皆起。覺心性、相即是佛者，一念相應覺也。故經云：佛心豈有他正覺覺世間。覺性無覺，即根本智；覺相歷然，即後得智。此二不二，是無障礙智。
疏覺非外來，全同所覺下，上明安立六字，今明卷攝相空。此上融成一味，此下互奪雙亡，則一不為一。如斯觀行，未曾一念不契華嚴。
疏：第十、泯同平等者，為未了者令了自心。若知觸物皆心，方了心性。故梵行品云：知一切法即心自性，則成就慧身，不由他悟。然今學法之者，多棄內而外求；習禪之者，好亡緣而內照。並為偏執，俱滯二邊。既心、境如如，則平等無礙。
鈔：疏第十、泯同平等者，此門總融前九。前八法師所知，第九禪師所尚，故今會之。於中三：初、法說；
疏：余曾瑩兩面鏡，鑑一盞燈，置一尊容，而重重交光，佛佛無盡。
鈔：二、余曾瑩兩面鏡下，喻明，即借帝網之喻以喻心、境；
疏：見夫心、境互照，本智雙入；心中悟無盡之境，境上了難思之心。心、境重重，智照斯在。
鈔：三、見夫心、境互照下，合喻。意唯一，而文有四節：初、取兩鏡及燈合之，一鏡喻境，一鏡喻心，燈喻本智，但取明了之義。言本智雙入者，智性、色性本無二故，知一切法即心自性故，故此智性入心、入境。言心、境重重者，合兩面鏡互照；智照斯在，即合一燈雙入。是則以本智為能照，心、境二法皆為所照，由斯本智令心、境互融。
疏：又即心了境界之佛，即境見唯心如來；心、佛重重，而本覺性一。
鈔：疏又即心了境界之佛下，第二、取兩鏡及一尊容以合，尊容喻真佛故。今學人只解即心即佛，是心作佛，不知即境即佛，是境作佛。今明以如為佛，心、境皆如。心如即佛，境如焉非？又心有心性，心能作佛。境有心性，安不作佛？以心收境，則心中見佛，是境界之佛；以境收心，則境中見佛，是唯心如來。心、佛重重者，即兩鏡之重重；而本覺性一者，即尊容之雙入。
疏：皆取之不可得，則心、境兩亡；照之不可窮，則理、智交徹。
鈔：疏皆取之不可得下，第三、雙融前二以成止觀。心、境兩亡即止，理、智交徹即觀。
疏：心、境既爾。境境相望，心心互研。萬化紛綸，皆一致也。唯證相應，名佛華嚴矣。
鈔：疏心、境既爾下，第四、結例一切。境有多境，心有多心，各自相對，一一互相融也。萬化皆然，即總結例。唯證相應，則泯同果海也。
疏：第二、釋品名者，梵云薩婆嚕雞印拏呼倈反驃訶柰耶鉢攞叵婆娜忙鉢里勿多，此云一切世間主莊嚴法門威德名品。今文存略。
鈔：疏第二、釋品名，疏文有四：一、會梵音，二、釋義理，三、立名所以，四、會釋晉經。今初，疏中一時總對。若別對者，薩婆，一切也；嚕雞，世間也；印拏倈，主也；驃訶，莊嚴也；柰耶，法門也；鉢攞叵婆，威德也；娜忙，名也；鉢里勿多，品也。
疏：世者，時也，即是世間。主者，君也，謂即諸王及佛。然世間有三：一、器世間，即是化處；二、眾生世間，即所化機；三、智正覺世間，即能化主。主則唯二，諸王及佛，主於器界及眾生故；佛非世間，從所統受稱。
妙，謂法門體、用深廣難思，即主之所得。嚴，謂嚴飾，乃有多義：一、器世間嚴，謂其地堅固等；二、眾生世間嚴，謂眾海各具法門威德故；三、智正覺世間嚴，謂於一切法成最正覺，三業普周，法門無盡故。所以長行諸王之嚴，偈頌讚德，皆顯嚴佛。眾生不嚴，不感佛興；正覺不嚴，不能為主；器界不嚴，非真佛處。復由佛嚴，顯遇者有德；眾生嚴輔，顯佛超勝。如是互嚴，亦為妙嚴。
鈔：疏世者，時也下，第二、釋義理也。於中二：先釋世主；後妙，謂下，釋妙嚴。於中三：初正明三世間嚴；次眾生不嚴下，出立嚴所以；後復由佛嚴下，明二嚴相成。
疏：諸經無此廣嚴，故但初名序品。今明序已兼、正，故廣讚諸嚴，以為華嚴之由序。
鈔：疏諸經無此下，第三、顯立名所以。彰異餘宗，不名序品。
疏：舊云世間淨眼品者，謂所得法眼能淨世間故。淨即嚴義。餘如前說。
鈔：疏舊云世間淨眼品下，第四、會釋晉經。所得法眼即今法門威德也。
經序：蓋聞造化權輿之首，天道未分；龜龍繫象之初，人文始著。雖萬八千歲，同臨有截之區；七十二君，詎識無邊之義？由是人迷四忍，輪迴於六趣之中；家纏五蓋，沒溺於三塗之下。
鈔：自下第十、別解文義中二：先釋經序，後釋經文。
今初，序之題目，備如音義，直解序文。然此一序大分為六：一、明佛日未興，群生沈溺；二、明如來出世，德用難思；三、自慶逢時，得聞聲教；四、別彰此典，旨趣玄微；五、傳譯古今，感慶逢遇；六、總彰序意，讚理自謙。
初中三：一、明化法域中，二、能化淺近，三、所化迷淪。今初有二對：前對明混元之初，後對明三才已著。
今初即蓋聞造化權輿之首，天道未分是也。蓋聞者，發語之端也。造化者，造作變化。易。繫辭云：剛柔相推而生變化。又云：變化者，進退之象也。權輿者，爾雅云：初、哉、首、基、肇、祖、元、胎、俶、落、權輿，始也。二皆是始。言天道未分者，謂元氣混沌，未分天地。下云人文始著，即有三才，始分天道。今云未分，即五運之時也。故易鉤命決云：天地未分之前，謂之一氣；於中則有太易、太初、太始、太素、太極，為五運也。運即運數，謂時改易，取易義也。元氣未分，謂之太易；元氣始散，謂之太初；氣形之端，謂之太始；形變有質，謂之太素；質形已具，謂之太極。轉變五氣，故稱五運，皆是天道未分也。
言天道者，易。繫辭云：易之為書也，廣大悉備：有天道焉，有人道焉，有地道焉。說卦云：昔者聖人之作易也，將以順性命之理。是以立天之道，曰陰與陽；立地之道，曰柔與剛；立人之道，曰仁與義。兼三才而兩之，故易六畫而成卦。又云：在天成象，在地成形，變化見矣。注曰：象況日月星辰，形況山川草木。又易云：易與天地準，故能彌綸天地之道。仰以觀於天文，俯以察於地理，是故知幽明之故。原始反終，故知死生之說。注云：幽明者，有形、無形之象。死生者，始終之數也。周易疏云：天有懸象，而成天文也；地有山川原隰，各有條理，故云地理。此上皆是已分之相，因釋天道，故便舉之。此對正在未分之前耳。
序曰龜龍繫象之初，人文始著者，第二對明三才已著之相，略如向說。易。繫辭云：是故天生神物，聖人則之；天地變化，聖人效之。天垂象，見吉凶，聖人象之。河出圖，洛出書，聖人則之。孔疏云：如鄭康成之義，則依春秋緯云：河以通乾出天苞，洛以流坤吐地符。河龍圖發，洛龜書感。河圖有九篇，洛書有六篇。孔安國以為：河圖，則八卦是也；洛書，則九疇是也。音義云：堯有神龜，負圖而出；舜感黃龍，負圖而現。言人文始著者，繫辭云：古者庖犧氏之王天下也，仰則觀象於天，俯則觀法於地。觀鳥獸之文與地之宜。孔疏云：此下明聖人法自然之理而作易象。次易又云：近取諸身，遠取諸物，於是始作八卦，以通神明之德，以類萬物之情。釋曰：上云圖出八卦，今云觀乎天地者，或見龜復象天地等，於理無違。音義云：觀乎天文，以察時變觀乎人文，以化成天下。此非正意，後人用之耳。君臣、父子、尊卑、上下，謂之人文。龜龍舉三皇之時，斯為上古；繫象舉於夫子，即為下古；然其文王為中古。既有卦爻之辭，已有象矣。則總該三古。又上云天道，即言未分；今云人文，則言始著。二言影略。則初分之時，亦皆未著，直至繫象已具，方曰著明。故先有者，即易有太極，是生兩儀。兩儀生四象，四象生八卦，八卦定吉凶，吉凶生大業。即三才具矣。上明法化竟。
序曰雖萬八千歲至無邊之義，第二、明能化淺近也。按帝王甲子記云：天皇氏治萬八千年，地皇氏治九千年，人皇氏治四千五百年。有本云：三皇皆治一萬八千年。故云萬八千歲也。言同臨有截之區者，毛詩注云：有截者，齊整也。區者，域也。謂四海域內率服齊整。言七十二君，詎識無邊之義者，司馬相如封禪書云：繼昭穆，受諡號，略可道者，七十有二君。故管子云：昔者封太山禪梁父者，有七十二家。梁父，即太山下小山名也。詎者，何也。明上七十二家賢明之君，何能識於稱性玄理無邊之義。
序曰由是人迷四忍至三途之下，第三、明所化迷淪也。言由是者，上明化主及法，二皆淺近。蓋是域中一身之化，不能令所化免沈苦海。於中上對迷理，輪迴六趣；下對纏妄，沒溺三塗。言四忍者，即思益經第一四法品中佛言：梵天！菩薩有四法善出毀禁之罪。何等為四？一者、得無生法忍，以諸法無來故；二者、得無滅忍，以諸法無去故；三者、得因緣忍，知諸法因緣生故；四者、得無住忍，無異心相續故。是為四忍。言人迷者，人人皆迷故。但迷四忍，容漂人、天，故云輪迴於六趣之中。家纏五蓋，則溺三塗矣。五蓋者：一、貪欲，二、瞋恚，三、昏沈，四、掉舉，五、疑也。言家纏者，家家纏也。上三皆明佛未興世，群生沈溺竟。
經序：及夫鷲巖西峙，象駕東驅。慧日法王，超四大而高視；中天調御，越十地以居尊。包括鐵圍，延促沙劫。其為體也，則不生不滅；其為相也，則無去無來。念處正勤，三十七品為其行；慈悲喜捨，四無量法運其心。方便之力難思，圓對之機多緒。混太空而為量，豈算數之能窮？入纖芥之微區，匪名言之可述。無得而稱者，其唯大覺歟！
鈔：序曰及夫鷲巖下，第二、明如來出世，德用難思。於中四：一、總歎化主高深，二、明能化時、處長廣，三、別歎如來勝德，四、結德歸於如來。初中四句分二：前二句總序佛教興流，後二句寄對顯勝。
今初，上句明主出西天，故云鷲巖西峙。峙者，立也。此約處歎人。後句即化法東被，故云象駕東驅。言象駕者，略有二義：一、一千年後，象法之時，佛教方被故；二者、象馱經故。初雖白馬來儀，本用象故。為對鷲巖，故用象駕。宋公題安國寺詩云：為龍太子去駕象法王歸。
序曰慧日法王下，第二、寄對顯勝。初句出域，後句超因。
今初慧日法王，超四大而高視者，出域中也。則異前化在域中。慧日者，以佛為日，略有四義：一、破暗如慧，二、照現如智，三、輪淨如解脫，四、上三不相離，如同法界。於法自在，故稱法王。言超四大而高視者，即老子。道經云：道大、天大、地大、王亦大。域中有四大，而王居其一焉。人法地，地法天，天法道，道法自然。釋曰：然其說道，乃是清淨虛通，故云道法自然。自然者，不知其所以然而然故；即世界始成，域中近事不達業因，故曰自然。今佛出現，善證真常，妙窮二諦。天地造化乃俗諦業因，域中之事耳。
後句超因。言中天調御，越十地以居尊者，十地菩薩時經三祇，已斷十障，已證十如，成十勝行，化周十方。今比世尊，猶一塊土以方大地，況於四大，何足越哉！
序曰包括鐵圍，延促沙劫者，第二、明時、處長廣。初句約處，略舉三千大鐵圍內以為化境，豈同上說有截之區？後句約時，多劫促為一念，一念延為多劫，豈同上說萬八千歲？
序曰其為體也，則不生不滅下，第三、別歎如來勝德中，即雙明化主、化法。略就三大歎之。上二句明體大也。經云：佛身無生超戲論非是蘊聚差別法。又云：佛以法為身清淨如虛空。又云：一切法無生一切法無滅若能如是解斯人見如來。
序曰其為相也，無去無來者，第二、歎相大也。經云：如來非以相為體但是無相寂滅法身相威儀悉具足世間隨樂皆得見。既無相為相，故湛無去、來。又德周法界，亦無來、去。
序曰念處至多緒，即第三、歎用大也。於中二：一、約化法為用，二、約化體明用。
今初，化法玄妙，異前化法域中。即行唯道品，心唯四等。方便多門，圓應難測，並如經說。言圓對者，身則圓迴普應，若月落百川；音則稱物普聞，若風吹萬籟；意則剎那頓覺，若海印炳然。故云多緒。
序曰混太空而為量下，二、約化體明用。謂大之則無外，細之則無內。經云：譬如虛空徧至一切色、非色處。亦如虛空具含眾象。剎塵為量，不可數知，故云豈算數之能窮。後句入纖芥之微區，匪名言之可述者，經云：如於此會見佛坐一切塵中亦如是。塵中有剎，剎復有塵，塵復有剎，重重無盡。非是心、識思量之境，故絕名言之表。表義名言難述，即言語道斷；顯境名言不知，即心行處滅。亦是明化處周細。前句化周法界，後句細無不入。經云：一一毛端悉能容受無邊世界，而無障礙，示現調伏無量眾生。
序曰無得而稱者，其唯大覺歟，即第四、結德歸於如來也。謂上之三段皆屬如來，則歎不可盡。論語云：泰伯，其可謂至德矣！三以天下讓，民無得而稱焉。故經云：剎塵心念可數知大海中水可飲盡虛空可量風可繫無能盡說佛功德，即其事也。
經序：朕曩劫植因，叨承佛記。金仙降旨，大雲之偈先彰；玉扆披祥，寶雨之文後及。加以積善餘慶，俯集微躬；遂得地平天成，河清海晏。殊禎絕瑞，既日至而月書；貝牒靈文，亦時臻而歲洽。踰海越漠，獻賝之禮備焉；架險航深，重譯之辭罊矣。
鈔：序曰朕曩劫植因，叨承佛記下，第三、自慶逢時，得聞聲教。於中三：一、遠蒙佛記；二、彌荷太平；三、萬國朝宗，重譯來貢。
今初，朕曩劫植因者，久遠種因，故得大覺親記。叨者，忝也。從金仙下，別明記相。初明大雲經，或有疑偽；後玉扆下，明寶雨經。鄭氏注周禮云：扆，屏風也。天子屏風，以玉為飾。寶雨經有十卷，入開元正錄。第一卷中云：爾時東方有一天子，名日月淨光，乘五色雲，來詣佛所。右繞三匝，頂禮佛足，退坐一面。佛告天子曰：汝之光明甚為希有！天子！汝於過去無量佛所，曾以種種香華、珍寶、嚴身之物、衣服、臥具、飲食、湯藥，恭敬、供養，種諸善根。天子！由汝夙種無量善根因緣，今得如是光明顯耀。天子！以是因緣故，我涅槃後第四五百年，法欲滅時，汝於此贍部洲東北方摩訶支那國，位居阿鞞跋致，實是菩薩，故現女身，為自在主。經於多歲，正法治化，養育眾生猶如赤子，令修十善。能於我法廣大住持，建立塔寺。又以衣服、飲食、臥具、湯藥供養沙門，於一切時常修梵行。又一切女人猶有五障，此天子不為二障所障：一者、輪王，二者、不退菩薩。餘如彼經。釋曰：此時更無女主弘建若是，斯言不虛。
序曰加以積善餘慶下，二、荷太平也。易云：積善之家必有餘慶，積不善之家必有餘殃。今由積善，故得地平天成，河清海晏。晏，猶安也。
序曰殊禎絕瑞下，第三、萬國朝宗，重譯來貢也。於中二：初兩對標，後兩對釋。前中謂萬方仰德。殊異禎祥，奇絕瑞應，日日而至，月月而書，書之史冊也。貝牒靈文，亦時時而至，歲歲沾洽也。二、踰海下，兩對釋成。初成上禎瑞而至；後架險下，成上貝牒臻洽。踰海航深，皆水行也。越漠架險，皆陸路也。
經序：大方廣佛華嚴經者，斯乃諸佛之密藏，如來之性海。視之者，莫識其指歸；挹之者，罕測其涯際。有學無學，志絕窺覦；二乘三乘，寧希聽受！最勝種智，莊嚴之迹既隆；普賢文殊，願行之因斯滿。一句之內，包法界之無邊；一毫之中，置剎土而非隘。摩竭陀國，肇興妙會之緣；普光法堂，爰敷寂滅之理。
鈔：序曰大方廣下，第四、別歎此典旨趣玄微。於中二：先總歎，後別歎。今初，先二句標其深廣；後視之者下，成上二句。既為祕藏，故視之不見；稱為性海，安測邊涯？挹者，珠叢云：以器斟酌於水也。故文選。頭陀寺碑云：蓋聞挹朝夕之池者，無以測其淺深；仰蒼蒼之色者，難以知其遠近。故今測量，若以管窺天，用蠡測海也。
序曰有學無學，志絕窺覦下，第二、別歎。於中三：初、約人歎，二、約法歎，三、約處歎。初中二：先對劣顯勝，後當體顯勝。前中初句通三乘，後句別說。然二乘在座，如聾如盲；三乘菩薩積行多劫，不能測故。窺者，左傳云：謂舉足而視。覦者，珠叢云：謂有所冀望。
後最勝種智下，當體顯勝。上句約果滿，以滿二嚴成種智也；下句云普賢文殊等者，約因圓，普賢之行、文殊之願，二皆圓也。亦得行、願通上二聖。
序曰一句之內下，第二、約法歎。於中，上句約能詮深廣，故一句之義，竭海墨而不盡；後一豪之中下，約所詮事事無礙，故一毫之中，置剎土而非隘。
序曰摩竭陀國下，三、約處歎。舉摩竭者，九會本故，不起覺場而周徧故。舉普光者，近菩提場。又說信門該於果海，故云爰敷寂滅之理。
經序：緬惟奧義，譯在晉朝。時踰六代，年將四百。然一部之典，纔獲三萬餘言，惟啟半珠，未窺全寶。朕聞其梵本先在于闐國中，遣使奉迎，近方至此。既覩百千之妙頌，乃披十萬之正文。粵以證聖元年，歲次乙未，月旅姑洗，朔惟戊申，以其十四日辛酉，於大徧空寺親受筆削，敬譯斯經。遂得甘露流津，預夢庚申之夕；膏雨灑潤，後覃壬戌之辰。式開實相之門，還符一味之澤。以聖歷二年，歲次己亥，十月壬午朔八日己丑，繕寫畢功。添性海之波瀾，廓法界之疆域。大乘頓教，普被於無窮；方廣真筌，遐該於有識。豈謂後五百歲，忽奉金口之言；娑婆境中，俄啟珠函之祕。所冀闡揚沙界，宣暢塵區；並兩曜而長懸，彌十方而永布。
鈔：序曰緬惟奧義下，第五、傳譯古今，感慶逢遇。於中二：先明前譯多闕，後明今譯多具。今初。緬者，遠也。惟者，思也。六代，即晉、宋、齊、梁、陳、隋也。言唯啟半珠，未窺全寶者，即涅槃。聖行品雪山童子聞化羅剎云：諸行無常是生滅法。驚而顧視，唯見羅剎。問羅剎云：大士！汝於何處得是過去離怖畏者所說半偈？大士！汝於何處而得如是半如意珠？釋曰：欠下半偈，義未全故。若得聞下生滅滅已寂滅為樂，即全寶也。今明先譯既多闕略，為半珠也。
序曰朕聞其梵本下，第二、明今譯多具，即全寶也。文中有六：一、邀迎，二、正譯，三、感徵，四、事畢，五、讚益，六、慶遇。今初、邀迎，事如玄談。
序曰粵以證聖元年下，第二、正譯也。月旅姑洗者，正當三月。言親受筆削者，則天躬自刊削。言筆削者，漢書。衛青傳云：削則削，筆則筆。削謂刪去，筆謂增益。有云：理書勘受，削而注之。良以古人書竹木簡，以刀削故。
序曰遂得甘露流津下，第三、感徵也。十四日是辛酉，庚申即十三日，壬戌即十五日。前、後一日各有感徵，謂則天於十三日夜夢見徧天之內皆降甘露，十四日覃開譯經，十五日天降甘雨。覃者，爾雅云：及延也。郭璞注云：謂蔓延相被及也。式開下，成上徵祥。此二句亦可通上二瑞，皆一味之澤。亦可式開實相，成上甘露；不死之藥，況實相之常住故。一味之澤，成上膏雨；一雲一雨，無異味故。式者，用也。
序曰以聖歷二年下，第四、事畢。己亥取於乙未，首涉五年，繕寫方畢。繕者，說文云：補也。珠叢云：治故、造新，皆謂之繕。
序曰添性海之波瀾下，第五、讚益。於中二：先、明益教理。大波曰瀾。方言曰：廓者，張小使大。鄭玄注禮云：疆者，界也。說文云：域者，封也。謂玄言既加，添足性海，開廓法界矣。大乘頓教下，二、辨益物機。
序曰豈謂後五百歲下，第六、慶遇也。於中，先慶遇，後發願。
今初，前句約惡時得聞，是一幸也；後一句約惡處得聞，此二幸也。初言後五百者，如來滅後有五五百年，第一五百年解脫堅固等，今當第四五百年，故云後也，在三、五之後故。故金剛經中：於後五百歲，信受者難得。言俄啟珠函之祕者，即智論第六十四云：般若是如意珠，舍利如函篋。舍利之中雖無般若，而為般若所熏，故得一興供養，千反生天。今用此事，則如來如函，華嚴經是如意珠也。
序曰所冀闡揚沙界下，二、發願。於中二：先兩句橫徧沙界，粗相徧也。言塵區者，明微細徧，徧微塵中之區域故。後並兩曜而長懸下，二句明豎窮，長懸永布故。兩曜即日、月，喻如來根本、後得智也。
經序：一窺寶偈，慶溢心靈；三復幽宗，喜盈身意。雖則無說無示，理符不二之門；然而因言顯言，方闡大千之義。輒申鄙作，爰題序云。
鈔：序曰一窺寶偈下，第六、總彰序意，讚理自謙。於中三：先、兩句正製序由，以披尋翫味慶喜深故。鄭箋詩云：復，謂反復。珠叢云：復，謂重審察。即是南容三復白圭。疏中已引。二、雖則無說無示下，讚理離言，要假言顯。無說無示，即淨名目連章之文。不二之門，即淨名。不二法門品。亦如疏說。因言顯言者，若無文殊讚默之言，安知無言之為妙？故寂滅之相假以言詮。言大千之義者，即出現品塵含經卷喻，疏中已引。故大千經卷潛塵無益，聰慧者開，便能益物。今假言顯義，當開塵示於經卷，有成益也。三、輒申下，謙己結成。上已略釋序竟。
疏：第十、別解文義者，然此經文富義博，勢變多端，況一義一文包攝法界。是以古德用十例科判，欲顯難思。其第一名本末部類，但顯此經無盡，非科今文。前已具明，故今略之。加前後鉤鎖，亦有十例：
鈔：疏第十、別解文義者，疏文分二：初、總科判，二、正釋經文。初中分三：初、標章，二、列名，三、解釋。
疏：一、本部三分科，二、問答相屬科，三、以文從義科，四、前後襵疊科，五、前後鉤鎖科，六、隨品長分科，七、隨其本會科，八、本末大位科，九、本末徧收科，十、主伴無盡科。
鈔：一、本部下，二、列名也。
疏：初、本部三分者，謂序、正、流通。初品為序分，現相品下為正宗。
鈔：疏初、本部三分者下，三、解釋，分十：初、本部三分科分二：先明序、正；
疏：流通有、無，古有七釋：一、光統律師以法界品為流通，由入法界廣無邊故。二、隋遠法師以法界品內善財下屬流通，寄人顯法故。三、裕法師以法界品後偈為流通，以歎德無盡故。四、有云：末後二頌為流通，以結說無盡，歎德勸修故。五、或云：經來未盡，故無流通。六、或云：以餘眷屬經為此流通，以彼是此所流出故。七、或云：此經總無流通，以法無盡，說無休息故。故諸會各無流通，不同大般若諸會，皆有流通故。
鈔：後流通有、無下，別釋流通。於中三：一、序昔說，二、會昔義，三、申今解。
疏：此上七解各是一理，而前六皆有，第七獨無。若義會之，應成四句：一、有序、正，無流通，如第七。二、唯正宗，無二分，由自初暨後，皆顯玄微，並悟物故。初雖列眾，而歎佛德；後雖寄人，有修相故。三、具三分。四、俱不可說，即言亡言故。約義包含，不可局取。
鈔：疏此上七解下，二、會昔義也。謂會前七師，融成四句：一即第七師，三即前六師，二、四義加。二、唯正宗者，意取悟入顯理為正宗故。故河西道朗云：若因初分以得悟，則初分為正；若因後分以得悟，則後分非旁。即斯義也。其中有與理相應者，隨時取捨。
疏：今依具三以分。三分之興，彌天高判，冥符西域，今古同遵。所以三者，夫聖人設教，必有其漸。將命微言，先彰由致，故受之以序分。由致既彰，當機受法，故受之以正宗。正宗既陳，務於開濟，非但篤於時會，復令末葉傳芳，永耀法燈，明明無盡，故受之以流通。非唯一部，當會、當品等皆容有之，故依三也。雖六解皆通，今依第二，以寄人進修，示物有分，流通相故。故慈氏云：若有敬慕心亦當如是學。初之一解，令正宗中闕於證入；第三但屬善財之一相故；末後二偈，但結偈中佛德，非通一部，十行等末類有此偈；經來未盡，未必在後；眷屬流通，但約義故。故依遠公。
鈔：疏今依具三下，第三、申今正解。謂上顯義理包含，縱成四句；依文釋義，三分可依。若無流通，序、正安立？若唯有正，起、盡不明。若約無言，如何解釋？就疏文四：一、立取源由。二、所以三者下，辨三之相。三、非唯一部下，例成前義，謂會、品之文尚須三分，何況一部不立三耶！四、雖六解皆通下，辨定流通。於中三：先取正義，次辨前順、違，後結正釋。
疏初之一解下，二、辨前順、違，出前不取五釋所以。
疏令正宗中闕於證入者，此即光統以法界品為流通。法界是證入因果。眾海大問，新眾遠集，佛自入定，眾海頓證。判為流通，已抑經文，況正宗中但有信、解、行三，而無證入。
疏第三但屬善財一相者，此即裕公以法界後偈為流通。但是善財五相之中顯因廣大相之一半，故非一部流通。
疏末後二偈下，但言有云，即刊定記主意用此義。言但結偈中佛德者，以普賢向讚如來言不能盡，故總結云：剎塵心念可數知大海中水可飲盡虛空可量風可繫無能盡說佛功德。若將此結歎佛德判為流通，則一部之中無菩薩德。
疏十行等末類有此偈者，上以義破，此以文破。彼非經終，而有此偈，故今此偈非是一部用為流通，但當會、當品流通意耳。言十行末偈者，偈云：菩薩功德無有邊一切修行皆具足假使無量無邊佛於無量劫說不盡何況世間天及人一切聲聞及緣覺能於無量無邊劫讚歎稱揚得究竟。釋曰：法界偈末結佛德無盡。此結十行菩薩之德不可盡耳。而言十行等者，等取十向、十地。十向末云：一切眾生猶可數三世心量亦可知如是普賢諸佛子功德邊際無能測一毛度空可得邊眾剎為塵可知數如是大仙諸佛子所住行願無能量。此結迴向行願無盡。十地末云：十方國土碎為塵可於一念知其數毫末度空可知量億劫說此不可盡。而言此者，明此上十地德無盡耳。是知位位、品品、德德之末，皆結無盡，故非一部之流通也。
疏經來未盡，未必在後者，破第五師。言未必者，容許後有，但不必定耳。如毗盧遮那品末，或隨好品末等，既不必有，故難取定。
疏眷屬流通，但約義故者，即第六師。以約義理，於一佛乘分別說三。根本法輪攝彼眷屬，故云攝群經為眷屬。何必將彼為此流通？此中有序，不用彼序，何獨用彼為此流通？
疏故依遠公，三、結歸正義。
疏：二、問答相屬科者，古云：此九會中大位問答總有五番：第一會中大眾起四十問，或當會答盡，名舉果勸樂生信分。二、從第二會初有四十問，至第七會末答盡，名修因契果生解分。中間雖有諸問，並是隨說隨問，非是大位問答，不思議品不問因故。三、第八會初起二百句問，當會答盡，名託法進修成行分。四、第九會初起六十句問，如來自入師子頻申三昧現相答，名頓證法界分。五、福城東善財求法等，別問別答，名歷位漸證分。古德以善財猶屬正宗故。今既判入流通，則前唯四，兼取流通以為五分，未爽通塗。
鈔：疏古云：此九會中大位問答總有五番者，疏意存四，故舉古釋，以第五無大位問答故。於中二：先敘昔；後古德以善財下，密示今意。意有其二，故但為四。一、五無大位問故，二、第五屬流通故。故云今既判入流通，則前唯四，第四應名依人證入成德分。
疏兼取流通以為五分者，順於古義。第一分中既攝一部序分，不於正宗之內分為五分，故取流通為第五分，理亦無違。但無大位之問，故疏合為四耳。
疏：三、以文從義科者，此經一部有五周因果，即為五分：初會中一周因果，謂先顯舍那果德，後遮那一品明彼本因，名所信因、果。二、從第二會至第七會中隨好品，名差別因、果，謂二十六品辨因，後三品明果；亦名生解因、果。三、普賢行品辨因，出現品明果，即名平等因、果，非差別顯故；亦名出現因、果。四、第八會初明五位因，後明八相果，名出世因、果；亦名成行因、果。五、第九會中初明佛果大用，後顯菩薩起用修因，名證入因、果，因、果二門俱證入故。各分因異果，亦為十也。
鈔：疏三、以文從義科，謂據現文，但有其四，四位大問故。就第二分中，有差別、平等二義，故分為五周因果。
疏初五位明因，後八相明果者，且依一相，以八相是應現故，故屬果攝。若剋實而言，成如來力下四門方是其果，前一百九十六門皆屬因攝。若以八相為果，果有一十九門，餘皆屬因。言名出世因、果者，品名離世間故。言亦名成行因、果者，廢於位名，意在行故。
疏：四、前後襵疊科者，一部分二，謂：前九會是本會，亦是佛會，佛為主故；從文殊至福城東已後，並是末會，亦是菩薩會，以諸善知識為會主故。二、就前中亦二：初八會明所成解行，後一顯所證法界。三、就前中復二：初七會明歷位修成行，後一明圓融周普行。四、前中復二：初明修生因、果，後普賢下二品明修顯因、果。五、就前復二：初明修生因，後不思議法等三品明修生果。六、就前復二：初明位中因行，後十定下六品明位後之行。七、就前復二：初明地前比行，後第六一會明十地證行。八、就前亦二：初明位前十信行，後第三會已去三會明入位三賢行。九、就前亦二：初明所信佛果法，後問明品下三品明能依、能信菩薩行。十、就前中復二：初會明佛依報果，後名號下三品明佛正報果。
鈔：疏四、前後襵疊科者，雖有十重，總為二分。從後倒襵，節節除後，就前分二故。
疏初位前十信行者，以四十二位明義。十信未成位，但為住因故。仁王名十住為十信，故取能成信，名所成住故。
疏：五、前後鉤鎖科，亦分為十。
鈔：疏五、前後鉤鎖科者，即是新意。文中二：初、總標，二、正釋。
疏：一、第一會為依報因、果，前明依報果，後毗盧遮那品辨因。二、更取毗盧遮那及第二會初三品為正報因、果，前因後果。三、以名號至菩薩住處名依起因、果，依於本有而修起故，前果後因。四、從問明品至隨好品明差別因、果，前因後果。
鈔：疏一、第一會為依報因、果下，第二、正釋也。於中分三：初、通釋前四，二、別釋第五，三、通釋後五。
今初。然文有十節，謂：一、經初五品，二、毗盧遮那品，三、名號下三品，四、問明至住處有二十三品為一節，五、不思議至隨好三品為一節，六、普賢行品為一節，七、如來出現品為一節，八、離世間品為一節，九、入法界品為一節。初、後不重用，但合有八重因果，以第九離世間品及第十法界各自為一重因果，故得為十。
疏：五、取不思議下至普賢行品為圓融因、果，前果後因。以不思議等，與前為果，果別於因；與後為果，則一一融攝。然有六義證成：一、因果相屬科中多先果後因故。二、四十八後未有證成，普賢行後有證成者，結屬前故。三、普賢行品初無別發起，便即躡前云：略示如來少分境故。四、以義明之，不思議法顯佛德難思，一一圓融故。五、前雖有問，不思議品初重念問故。六、第二會初已有三業，為差別果故。由斯六義，故普賢行品得屬前因。
鈔：疏五、取不思議下，二、別釋第五，文分為四：初、正明，二、解妨，三、引證，四、結成。初文可知。
疏以不思議等，與前為果下，二、解妨。謂有問言：差別、圓融二義非一，如何前差別果得為圓融果耶？故通意云：雖不思議等經文是一，所望異故。果別於因，成差別因、果；果自圓融，得成圓融之果。言圓融者，以一一德周法界故；三十六門，門門之中含十句故；所說之相難測量故；品名標為不思議故。
疏然有六義下，三、引證。證成不思議等三品為普賢行之果，普賢行品是不思議等因。
疏一、因果相屬科中多先果後因者，五周因果，所信、證入二果居先，差別因前亦先有果，故云多先果也。今亦先果後因，與例同也。而言因果相屬科者，即前第三以文從義科也，謂從因、果相屬之義科成五故。
疏二、四十八後未有證成等者，若不思議至隨好，唯屬差別果。因、果既終，合有現瑞證成，今卻無證。普賢行品既唯屬出現之因，既未說果，何得有證？明知普賢行竟有證，結屬前來不思議等故。
疏三、普賢行品初無別發起者，若不屬前，此品之初應合別有發起；既無發起，明是屬前。
疏四、以義等者，果德難思，不可但為差別果故。
疏五、前雖有問等者，即第二會初之問，而復問者，欲顯不思議下難思是圓融因、果之初故。
疏六、第二會初已有三業等者，前若無果，要用不思議等為差別果；前既已有，此不思議等全屬於後，前段差別因、果亦足。
疏由斯六義下，第四、結也。
疏：六、取普賢行及出現品為平等因、果，前因後果。七、取出現及離世間品為出現因、果，前果後因。成佛、涅槃亦因現故，非說真成，由離世間為因，方能現世。八、離世間品為成行因、果，通辨行故，具因、果故。九、取離世間品及法界品為法界因、果，前因後果。由離世間稱法界故，故因不依位，果唯證入。十、法界一品自為證入因、果，先果後因。其善財已下，亦為無盡因、果，先因後果。故歷事至普賢一毛，因則無盡；普賢說佛德過虛空，而果無盡。以為流通，故不明之。
鈔：六、取普賢行已下，三、通釋後五也。疏成佛、涅槃亦因現故者，此遮外難。恐有難云：離世間品自有因、果，那得總為出現家因？故為此通。
疏由離世間下，釋為出現因義。
疏八、離世間等者，當會自成因果，九、全合兩會為一因果，十、以入法界當會自成因果。然第八會雖不鉤前，前出現品已曾鉤此。第十因果不鉤第八會，第八會已曾鉤第九。故並得名鉤鎖因、果。
疏其善財已下等者，善財歷事為因，普賢說佛德為果故。
疏：六、隨品長分科者，長分為十：一、通辨教起因緣分；二、現相品下明佛果無涯大用分；三、毗盧遮那品舉彼往因證成分；四、名號下三品明大用應機普周分；五、問明品下至十地品末明諸位差別令修分；六、十定品下至隨好品末明差別因圓果滿分；七、普賢行品下二品明普行因成現果分；八、離世間品明因果超絕世間分；九、法界品中前分明大眾頓證法界分；十、爾時文殊下，明一人歷位漸證分。
鈔：疏六、隨品長分科者，不約會分，總為直科，三十九品以為十分耳。
疏二、現相品下明佛果無涯大用分者，現相品大用，在義可知。普賢三昧言大用者，同加普賢，不來而至，一多、延促，皆無礙故；毛光讚德，無不周故。成就華藏，皆說如來徧淨法界，徧應剎海，令依、正相入，塵含法界。皆無涯大用也。
疏：七、隨其本會科者，亦為十分：一、初會名舉果令信分；二、第二會明能信成德分；三、第三會初賢十住分；四、第四會中賢十行分；五、第五會上賢十向分；六、第六會聖位十地分；七、第七會因圓果滿分；八、第八會普賢大行分；九、第九會初行成證入分；十、善財下，善友教證分。
鈔：疏十、善財下，善友教證分者，若據標云隨其本會科，會各一分，只成九分，欲顯圓十，故開後一。據實合有十會表圓，或經來未盡，且按文釋耳。
疏：八、本末大位科者，本會為九，末會有五十五，總為六十四分。
疏：九、本末徧收科者，先九會為九分，文殊為六千比丘說法為第十分，及善財歷一百一十善知識，總一百二十分。若開諸龍及三乘會及彌勒後文殊、普賢三人，便成一百二十五。以慈氏云：此長者子經由一百一十善知識已，然後而來至於我所。則彌勒已前已有一百一十故。及三千大千世界微塵數善友，其分數彌多；若合為一，則一百二十六分。
鈔：疏若開諸龍及三乘會等者，前為百二十分，則諸龍、三乘皆屬善財會，以初至福城，本為善財故，故不別開諸乘等會。今約雖至福城，城中善財等二千四眾尚未出城，先說普照法界修多羅，利益諸龍及三乘人，故別開之。餘可知。
疏：十、主伴無盡科者，一一會、一一品、一一法皆結通十方。如此間說，十方虛空法界一切世界乃至一切塵中皆如是說，此結主經也。又彼一一會等，皆有他方塵數菩薩而來證法，此結伴也。即主、伴相與，周徧法界，重疊無盡，是則段數亦無盡無盡也。
疏：上來十例各顯一理，然亦無盡。
鈔：疏上來十例各顯一理，然亦無盡者，第二、正釋經文。於中三：初、總結前義，二、依三分，三、依四分消經。
疏：若依常用，應依三分，謂：初品為序；現相品下，正宗；法界品內爾時文殊師利從善住樓閣出下，明流通。
鈔：疏若依常用下，二、依三分略科。於中二：先總科三分；
疏：序中就文分二：初、此土序，二、結通十方無盡世界序。初中復二：初證信序；後爾時如來道場下，發起序。
鈔：後序中就文分二下，別釋二序。於中三：初、總科。二、結通者，文在第五卷末。彼文有三：初結此界，次結華藏內，後結華藏外。
疏：然此二序廣如常解，今但略陳。
鈔：次、然此二序下，總指在餘。
疏：初證信者，若原其所由，則阿難請問，如來令置，如智度論及大悲經說。
鈔：三、初證信者下，文分為三：初、立序原由，二、立序所以，三、略釋序文。
今初，文略。言阿難請問等者，智論第二云：佛涅槃時，於拘尸那國娑羅雙樹間北首而臥，一心欲入涅槃。阿難親屬愛心未除，未離欲心，心沒憂海，不能自出。爾時長老阿泥樓豆語阿難言：汝是守佛法藏人，不應如凡人自沒憂海。一切有為法是無常相，汝莫憂愁！又佛首付汝法。汝今愁悶，失所付事。汝當問佛：佛涅槃後，我等云何行道？誰當作師？惡性車匿云何共住？佛經初首作何等語？如是種種未來要事，應當問佛。阿難聞是事已，心悶小醒，得念道力助，於佛末後所臥牀邊，以是事問佛。佛告阿難：若今現在，若我過去，依止念處，莫依止餘。乃至廣說：身、受、心、法，以除世間貪憂。又云：從今日後，解脫戒經是汝大師。如解脫戒經說：身、口、意業，應如是行。又車匿比丘，如梵天法治；若心軟後，應教迦旃延經，即可得道。復次我三阿僧祇劫所集法寶藏，是藏初首應作如是說言：如是我聞：一時佛在某方某國土某處樹林中。是我法門初首應作如是說。何以故？三世諸佛法，經首皆稱是語。今我經初亦應稱此：如是我聞：一時佛在等語。故云如智度論。
疏及大悲經說者，按大悲經第五云：佛告阿難：我今以是正法寶藏付囑於汝，勿令毀滅！阿難白佛言：我今云何修行法眼？乃至復云：云何結集法眼？佛告阿難：我滅度後，有諸大德比丘僧眾集法、毗尼。時彼諸大德摩訶迦葉最為上首。阿難！彼諸大德諸比丘眾應如是問：世尊何處說大阿波陀那？何處說摩訶尼陀那？乃至云：何處說聲聞藏、緣覺藏、菩薩藏？阿難！時諸比丘如是問已，汝應答言：如是我聞：一時佛在摩伽陀國菩提樹下初成正覺。如是我聞：一時佛在伽耶城。如是乃至云：如是我聞：一時佛在拘尸那城力士生地阿利羅跋提河邊娑羅雙樹間。乃至云：佛說經已，一切大眾皆大歡喜，頂戴奉行。阿難！汝應如是結集法眼！餘可例知。上皆原由，即出其原本事由。
疏：若覈其所以，意有六焉：一、為異外道故。外道經首，皆立阿優以為吉故。此約如是。二、為息諍論故。智度論云：若不推從佛聞，言自制作，則諍論起故。今廢我從聞，聞從佛來，故經傳歷代，妙軌不輟。此局我聞。三、為離增減過故。佛地論云：應知說此如是我聞，意避增減異分過失。謂如是法，我親從佛聞；文、義決定，非謂傳聞，有增減失。四、為斷眾疑故。真諦引律云：結集法時，阿難升座，變身如佛。眾起三疑：一、疑大師涅槃重起，二、疑他方佛來，三、疑阿難轉身成佛。說此如是我聞，三疑頓斷；既言我聞，即非佛明矣。上二義通約信聞。五、為生信故。智論云：說時、方、人，令生信故。此局後四。六、為順同三世佛故。此通六種。
鈔：疏若覈其所以，意有六焉者，第二、立序所以也。
疏今廢我從聞下，上智論文，此下生公意，成上論義。
疏：若準佛地論，科為五事：一、總顯己聞，二、教起時分，三、別顯教主，四、彰教起處，五、顯所被機。今依智論，開初總顯己聞作信、聞二種，為六成就：一、信，二、聞，三、時，四、主，五、處，六、眾。然信、聞二事，文局初首，義通九會；時、主二種，文、義俱通；處、眾二事，文、義俱局。隨相則爾，約實互融。
鈔：疏若準佛地論下，第三、略釋序文。於中二：先引二論開、合不同；後然信、聞二事下，料揀通、局。謂如是我聞，唯經初有，而義通九會，為如是法義，我皆得聞。時、主俱通者，會會之初皆云爾時世尊等。處、眾俱局者，摩竭非忉利天等，處局；十佛剎菩薩列名異故，新、舊菩薩亦不同故。疏隨相則爾等者，一會即一切會，何有眾等而不通耶？
疏：上來略依三分二序。然此經體勢少異，故依五分釋文，而合後二，名依人證入。今為四分者：初、舉果勸樂生信分，二、修因契果生解分，三、託法進修成行分，四、依人證入成德分。
鈔：疏上來略依三分下，第三、用四分科以釋文，疏文有二：先總明；
疏：就第一舉果分中，或科為十：一、教起因緣分即初一品，二、大眾同請分，三、面光集眾分，四、毫光示法分，五、眉間出眾分已上在第二品內，六、普賢三昧分，七、諸佛同加分，八、法主起定分，九、大眾重請分已上在第三品內，十、正陳法海分在後三品內。
鈔：後就第一下，別釋。於中二：第一、敘昔；
疏：若以義從文，且分為三：一、教起因緣分；二、現相下，說法儀式分；三、世界成就下，正陳所說分。就初分中，亦分為十：一、總顯己聞；二、一時下，標主時、處；三、始成正覺，別明時分；四、其地下，別顯處嚴；五、爾時世尊下，教主難思；六、有十佛世界下，眾海雲集；七、從爾時如來道場下，稱揚讚德；八、爾時如來師子座下，座內眾流；九、爾時華藏下，天地徵祥；十、如此世界下，結通無盡。今即初也。
鈔：疏若以義從文，且分為三下，第二、辨今。於中分二：初、總科；
如是我聞：
疏：如是我聞者，謂如是一部經義，我昔親從佛聞。故佛地論云：謂傳佛教者言：如是之事，我昔曾聞。如是總言，依四義轉：一、依譬喻，二、依教誨，三、依問答，四、依許可。具如彼論。餘更有釋，意不殊前。此上總合信、聞。
鈔：如是我聞下，第二、別釋。己聞中，疏如是一部經義等者，疏文有二：先合釋信、聞，後離釋信、聞。前中二：先總明；後如是總言，依四義轉下，別釋其相。一、依譬喻者，如有說言：富貴如毗沙門。如是所傳、所聞之法，如佛所說。此則以佛所說如毗沙門，我今所傳如富貴人，則以佛說為喻也。亦有說言：如是文句，如我昔聞。此則以昔聞喻今聞也，故云譬喻。故有釋如是云：兩法相似謂之如，一法無非謂之是。相似即譬喻耳。
疏二、依教誨者，謂：如是當聽我昔所聞，此即傳法者之教誨也。亦有云：即佛教誨，謂如是法是我佛說，應當諦聽。如有人言：汝當如是讀誦經論。
疏三、依問答者，謂眾問言：汝當所說，昔定聞耶？故此答言：如是我聞。
疏四、依許可者，謂結集時，諸菩薩眾咸共請言：如汝所聞，當如是說！傳法菩薩便許可言：如是當說，如我所聞。如有說言：我當為汝如是而思，如是而作，如是而說等，又許可者或信可言，是事如是，謂：如是法，我昔所聞，此事如是。齊此當說，定無有異。由四義故，經初皆置如是我聞。然上總意，徧此四義，非別義也。
疏餘更有釋，意不殊前者，刊定記別開有九意：一、以總釋為一義。次、用上四別，如次成五義。六、以許可中第二釋云又許可者或信可言，為第六意。此是大乘法師重釋第四許可，非別義也。設有異釋，大同許可。又引功德施論為第七釋云：如是我聞者，顯示此經是佛。世尊現覺而演，非自所作。此亦同佛地總意耳。八、引長耳三藏依三寶釋。若大乘法師用之，乃是離釋如是。下文當引。九、引梁朝雲法師云：如是我聞者，將傳所聞之法，先當標舉一部。謂如是經教，我於佛所聞者。此亦全同佛地總意，故云餘更有釋，意不殊前。
疏：若離釋者，先釋如是，信成就也。智論云：佛法大海，信為能入，智為能度。信者言：是事如是。不信者言：是事不如是。故肇公云：如是者，即信順之辭也。信則所言之理順；順則師資之道成。經無豐約，非信不傳，故稱如是。
鈔：疏若離釋者下，第二、離釋信、聞。於中有二：初、釋如是，二、釋我聞。初中分二：初、敘昔解，二、申今去取。初中總明，先依智論合如是二字，通釋是信順之辭。然論具云：佛法大海，信為能入，智為能度。如是者，即是淨信也。若人心中有清淨信，是人能入佛法；若無淨信，當知是人不入佛法。不信者言：是事不如是，是不信相；信者言：是事如是，是信相。
疏故肇公云者，此下肇公釋。但是用智論意，非是別理，是以疏言故肇公云也。復有人於肇上加云：信為入法之初基，智為究竟之玄術。信，則所言之理順；順，則師資之道成。由信故，所說之法皆可順從；由順從故，說、聽二途，師資建立。此亦後人傍於智論、肇公復後加。言則雖多，亦非異理，故疏收其異義，立為別釋。意同言異，並略不存。後人不知，重重因循，皆列為異解。
疏：有云：聖人說法，但為顯如。唯如為是，故稱如是。此唯約所詮之理。
鈔：疏有云：聖人說法下，此下自狹之寬以釋。此第一最局，唯取如故。即劉虯注無量義經釋。
疏：次真諦三藏云：真不違俗，名之為如；俗順於真，稱之為是。真、俗無二，故稱如是。此約所詮理事。
疏：若云：如斯之言，是佛所說。則唯約能詮。
鈔：疏若云：如斯之言，此下即梁武帝釋。此約能詮，而通詮事、理。
疏：有云：如者，當理之言。言、理相順，謂之如也。是者，無非之稱。此明說事如事，說理如理，明能詮之教稱於事、理也。
鈔：疏有云：如者，當理之言者，通能、所詮，含於事、理。理者，道理，非唯真如。即生公釋法華經。
疏此明說事如事下，此即於生公解釋中旁出遠公約法以釋，意明生公即遠公意。然彼具云：一、約法解，阿難道彼如來所說，如於諸法，故名為如。說理如理，說事如事，說因如因，說果如果。如法之言，是當道理，故曰如是。良以乖法名為非故，如法之言，得稱為是。其言雖多，但是道理之言耳。故不異生公。
疏：融公云：如是者，感應之端也。如以順機受名，是以無非為稱。眾生以無非為感，如來以順機為應，經以言教出於感應，故云如是。此兼對機。
鈔：疏融云：如是者，感應之端也，謂以如字為佛應，是字為機感，故漸寬前。經以言教下，後通妨難。恐有難云：如即是應，是即為感，何不名為感應我聞？故為此通。有引此為注法華釋者，注是劉公用融公義耳。
疏：上來諸釋各是一途，更有諸釋，言異意同。
鈔：疏上來諸釋下，第二、申今去取。於中二：先且總許，後正申去取。前中言更有諸釋，言異意同者，謂長耳三藏就三寶釋云：一、就佛，三世諸佛共說不異，故名為如；以同說故，稱之為是。此大同梁帝。二、約法云：諸法實相，古今不異，故名為如；如來為說，故稱為是。此同劉公：聖人說法，但為顯如。三、約僧釋云：以阿難聞，望佛所教，所傳不異，故名為如；永離過非，故名為是。此同佛地總意，故云言異意同。又寶公約離五謗釋云：第一句如是，此經離執有增益謗，故云如是；第二句如是，此經離第二執無損減謗；第三句如是，此經離第三執亦有、亦無相違謗；第四句如是，此經離第四執非有、非無愚癡謗；第五句如是，此經離第五執非非有、非非無戲論謗。此上五謗，當理之言即皆攝盡。又真諦三藏約二諦釋，既離有、無，則離俱及俱非等，故亦不異前釋，故云言異意同。略敘數條，更有多釋，亦言有異，意則大同，恐繁不敘。
疏：若依生物之信，應如智論及佛地論合釋；若取敵對阿優，應如真諦所釋。今當廣之。外謂阿之言無，優之言有。萬法雖眾，不出有、無，此即斷、常之計。今云：如即真空，是即妙有。既無俗外之真，故空而非斷；無真外之俗，故有而非常。即對破邪宗，以彰中道。一代時教不出於斯，故云如是。若華嚴宗，以無障礙法界曰如，唯此無非為是。應隨教門深、淺，以顯如是不同。
鈔：疏若依生物之信下，第二、正申去取。於中文二：先總取三義，後以宗揀定中。文並可知。言敵對外道阿優者，百論云：外道立阿優為吉。智論云：梵王昔有七十二字，以訓於世，教化眾生。後時眾生福德轉薄，梵王因茲吞噉却七十字。在口兩角，各留一字。是其阿優，亦云阿嘔，梵語輕重耳。餘可知。
疏若華嚴宗下，第二、以宗揀定，即約教以釋。上通諸教。今先舉圓宗；後應隨教門下，依五教以釋。既如是為當理之言，明於二諦，則小乘人、法為俗，生空為真；始教之中，四重真、俗抗行；終教事、理真、俗二相交徹，如真諦所解；頓教則真、俗兩亡，亡言絕慮，方稱當理。如無常經，應以生、老、病、死定可厭等，稱為當理之言；異此所明，不得稱是等。餘教可知。
疏：二、我聞者，聞成就也。將欲傳之於未聞，若有言而不傳，便是徒設。不在能說，貴在能傳，故次明我聞。
鈔：疏二、我聞者，釋聞成就等者，疏文有三：初總明立意；
疏：我即阿難，聞謂親自聽聞。
鈔：次我即阿難下，略釋；
疏：云何稱我？即諸蘊假者。
鈔：後云何稱我下，解妨重釋。於中有二：先徵釋我聞，後釋所不聞。前中，先徵釋我。諸蘊假者，通於諸教。
疏：此用何聞？
鈔：後此用何聞下，徵聞重釋通於我聞。於中，先徵；
疏：若依大、小乘法相，各有三說：一、耳聞非識，二、識聞非耳，三、緣合方聞。然或具四緣、八緣等。
鈔：後若依大、小乘下，約教別釋。於中三：初、法相，二、無相，三、法性。初、法相中含於小乘及與始教。於中二：先正釋，後解妨。
今初，言小乘三者，初薩婆多宗自有三義：一、法救論師耳聞非識，謂雖自分識，依根方聞；然聞體是根，非是於識。如聞既爾，見等亦然。故雜心云：自分眼見色非彼眼識見非慧非和合不見障外色故。二、妙音師識聞非耳，根無覺故。三、成實師和合能聞。上三並如俱舍。界品及婆沙第十三說。
言大乘三者，一、耳聞非識，如雜集第二云：耳界有何相？謂能聞聲。瑜伽三十五云：數數於聲作意，至能聞故。二、識聞非耳，梁攝論云：聞有三義：一、聞體，謂耳識；二、聞資糧，謂音聲；三、聞果，謂即聞慧。唯此耳識以為正聞。三、和合能聞，佛地論云：聞，謂耳根發識，領受聲塵。瑜伽論云：聞謂聽聞，即是耳根發生耳識，聞受教故。
疏然或具四緣、八緣等者，通釋大、小乘和合聞義。上言和合，但合根、識；今取具緣，故云四、八。然其四、八是生識緣。若取能聞兼所發識，則或五或九，故疏云等。言或四者，即是小乘：一、空，二、根，三、境，四、作意。故智論云：爾時耳根不壞，聲在可聞處，作意欲聞，情塵意合，即耳識生；隨耳識生，即意識生，方能分別。種種因緣，方得聞聲。釋曰：聲在可聞處即空，二即作意，情即是根。故中論內名六根品為六情品。古云：根含識義，目之為情，塵即是境，意即意根，加此為五，發生耳識。言隨耳識生，即意識生，即同時意識分別，非是緣也。若約分別聲塵，則同時意識亦是緣也。種種因緣得聞，總結上也。
言八緣者，於前四上復加於四，謂：一、空，二、根，三、境，四、作意，五、根本依識，六、染淨依是，七、分別依，八、種子。種子為因緣依，諸有為法皆託此依，離此因緣，必不生故；分別依者，即第六識；染淨依者，即第七識；根本依者，即第八識。根即同境依，故唯識第四云：由此五識俱有所依，定有四種，謂五色根，六、七、八識，隨闕一種，必不轉故。同境、分別、染淨、根本，所依別故。如有偈云：眼識九緣生耳識唯從八鼻舌身三七後三五三四若加等無間於前各加一。釋曰：眼九緣者，復加於明，暗中無見故。耳已除明，七更除空，此三合中知故。後三即六、七、八。六識五緣，更除染淨及與分別。分別即所發識，染淨即所依根。第七識或三或四，四，謂除染淨，染淨即所發識故。前六識中約為根故除，此第七中約為識故除。復除第八，第八即總故。或三者，更除於境，境即根故。言三者，即第八，但有種子、作意及根；或四，即更加境。此上諸釋，因便故來。
疏：雖因耳處，廢別從總，故稱我聞。法雖無我，言語便故，隨順世間，故稱我聞，非邪慢心而有所說。
鈔：疏雖因耳處下，第二、解妨。此有二妨：一、有問言：現是耳聞，云何言我聞？故為此通，明我為總，總該眼、耳等諸根故。即佛地論文。二、有問言：一切佛教詮於無我，阿難已是入理聖人，那同凡夫而稱我聞？故此通云法雖無我，是牒問意；後言語便故下，即是通釋。於中先顯正；後非邪慢下，揀非。此中通是二論之意，謂智論第一有三復次，以釋無我說我。一云：復次世間法中說我，非第一義中說。以是之故，諸法空無我，世間法故，雖說我無咎。二云：復次世間語言有三根本：一、邪，二、慢，三、名字。前二不淨，後一是淨。一切凡夫具三種語；見道學人具二種語，謂慢、名字；諸聖人具一種語，謂名字。內心不計實法，隨世間人共傳是語。諸佛弟子順俗故，說我無咎。三云：復次若人著無我相，諸法是實，餘皆妄語。是人應難：此一切法實相無我，云何言如是我聞？今諸佛弟子知一切法空無所有，是中心不著，亦不著諸法實相，何況無我中心有所著。以是義故，不應難言：何以說我？釋曰：上三復次：一、隨世間故，二、破邪見故，三、不著無我故。
二者、依瑜伽論第六云：略由四義，故稱我聞：一、為世間語便易故；二、為隨順世間故；三、為斷除決定無我怖畏故；四、為宣說自、他得失，令生決定信解心故。顯揚第九、雜集十三皆同此說。釋曰：此與智論大同。瑜伽第一，智論略無，易故不出。二即智論第一。三即智論第三，謂著無我即無我怖者，謂：若定無我，為誰修學？故不說無我。著即令怖；不著故，不說無我，此怖自除。四即第二，謂隨世流布，即能令他生決定信解之心。已知二論言異意同，故今疏明含於二論，取其言同。言語便易，即瑜伽第一意；隨順世間，即瑜伽第二、智論第一；非邪慢心而有所說，即智論第二意中所揀二語。大乘法師傍智論意，立三種我：一、妄執我，即此邪我。二者、假施設我，謂大涅槃樂、淨、常、我，除二乘倒，強施設故。此亦即是智論名字中收，而智論於世間假名，此依出世法假名。三、世流布我，正同智論三語之中名字我耳。然此中更有問言：為佛說法，而言我聞？為不說法，而言我聞？即本質、影像之義。已見教體中，故疏不問。
疏：若依無相，我既無我，聞亦無聞。從緣空故，而不壞假名，即不聞聞耳。
鈔：疏若依無相下，第二、無相宗，含於三教，謂：始教、頓教、實教。謂若但云我既無我，聞亦無聞，即大乘初門，為始教意。若云能、所雙寂，無聞、不聞，亦無我、不我，離念頓顯，即頓教意。其從緣空故有二：一者、向上成前二教無我所以；二者、向下成不壞假名，即不聞之聞，為實教意。謂事、理無礙，故聞即不聞，無二義故。故智論云：聞者云何聞？用耳根聞耶？用耳識聞耶？用意識聞耶？若耳根聞，耳根無覺知，故不應聞。若耳識聞，耳識一念不能分別，故不應聞。若意識聞，意識亦不能聞。何以故？先五識識五塵，然後意識識，意識不能識現在五塵，唯識過去、未來五塵。若意識能識現在五塵者，盲、聾人亦應識色、聲。何以故？意識不破故。答曰：非耳根能聞，亦非耳識，亦非意識。是聞聲事，從多因緣和合，故得聞聲，不得言一法能聞聲。何以故？耳根無覺故，不應聞聲；識亦無色、無對、無處故，亦不應聞聲；聲無覺亦無根故，不能知聲。釋曰：此上皆明相離不能聞。下云爾時耳根不壞等，即辨和合能聞，已如前法相宗中引。今明和合而聞，聞即無聞，皆實教意。若劉公注法華云：陰、入非主為我，聽、受非情曰聞。深照緣起，悟解法空。若斯人也，顧命之所因，然後傳而無執，物、我同致。釋曰：此初亦始教意；從深照緣起下，即實教意。然皆屬無相宗攝。又言不聞聞者，即涅槃十九、十地品中當引，大意但明：事不礙理，故不聞；約理不礙事，故為聞。
疏：若約法性，此經旨趣：傳法菩薩以我、無我不二之真我，根、境非一、異之妙耳，聞無礙法界之法門也。
鈔：疏若約法性下，第三、約法性宗辨，而但明圓教中意。言以我、無我不二之真我者，含兩經意：一者、淨名云：於我、無我而不二，是無我義。二者、涅槃云：無我法中有真我是故敬禮無上尊。正當今意，即口順世間，心造真境，真自在我。
疏根、境非一、異之妙耳者，以根與境共為緣起，因根說境，因境說根，互相融即，故曰非異；兩相歷然，故曰非一。斯為妙耳，何所不聞？
疏：然阿難所不聞經，或云展轉傳聞，或云如來重說，或云得深三昧，自然能通。上皆就迹而說，實是大權菩薩影響弘傳。如不思議境界經，斯為良證。但隨機教別，故見、聞不同。上來總顯己聞竟。
鈔：疏然阿難所不聞經下，第二、釋不聞難。謂有問言：阿難是佛得道夜生。年滿二十，方始出家。年至三十，如來方命以為侍者。自三十年前如來所說，阿難不聞，何以經初皆言我聞？故為此答。答有四意，大為兩節：前三帶權，後一顯實。一、或云展轉聞者，自有數說：一、報恩第六云：阿難所不聞經，從諸比丘邊聞；或有諸天向阿難說。二、依涅槃四十云：我涅槃後，阿難比丘所未聞者，弘廣菩薩當廣流布。阿難所聞，自能宣通。三、智論第二云：迦葉、阿難於王舍城結集三藏。是時長老大迦葉謂阿難言：佛囑累汝，令持法藏。汝應報佛恩。佛在何處最初說法？佛諸大弟子能守護法藏者，皆已滅度，唯汝一人在。汝今應隨佛心，憐愍眾生故，集佛法藏。是時阿難禮眾僧已，坐師子牀。時大迦葉說此偈言：佛聖師子王阿難是佛子師子座處坐觀眾無有佛如是大德眾無佛失威神如夜無月時虛空不清淨如大智人說汝佛子當演何處最初說今汝當布現。是時長老阿難一心合掌，向佛涅槃方，如是說言：佛初說法時爾時我不見如是展轉聞佛在波羅柰佛為五比丘初開甘露門說四聖諦法苦集滅道諦阿若憍陳如最初得見道及八萬諸天聞是得見道。以是等文，明是傳聞，故云或展轉傳聞。
疏或云如來重說者，報恩經第六明：阿難，佛命為侍者。阿難從佛請求三願：一者、不受佛故衣；二者、不受佛別請；三者、所未聞法，更請重說。如來將入涅槃前，更為阿難重說。
疏或云得深三昧，自然通達者，金剛華經云：阿難得法性覺自在王三昧，故如來前所說經，皆能憶持，與親聞無異。涅槃亦云：阿難多聞士若在若不在自然能解了常與無常義。法華得受記竟云：世尊甚希有令我念過去無量諸佛法如今日所聞我今無復疑安住於佛道方便為侍者護持諸佛法。既云得記竟方悟，亦帶方便。據方便為侍者，即密顯實矣。
疏上皆就迹而說下，顯實。於中上一句是結前，此下正顯實義。言如不思議境界經，斯為良證者，彼經云：爾時復有千億菩薩現聲聞形，亦來會坐。其名曰舍利弗、目犍連，乃至云：阿難、提婆達多、跋難陀等，而為上首。皆已久修六波羅蜜，近佛菩提；為化眾生，於雜染土現聲聞形。釋曰：是大菩薩方便顯本，故為實說。如法華。五百弟子品云：諸比丘諦聽佛子所行道善學方便故不可得思議知眾樂小法而畏於大智是故諸菩薩作聲聞緣覺，即其文也。又阿難章中云：方便為侍者護持諸佛法，即大權明矣。
疏但隨機教別者，此亦含多義：一、成上諸說，但隨機教故；二者、即約三種阿難受持三藏，故云隨機教別，見、聞不同。三種阿難，即大乘集法經說，玄中已引；金剛仙論及真諦般若疏引闍王懺悔經等，並同此說。
疏：第二、標主、時、處者，即三成就。言一時者，時成就也。時者，亦隨世假立時分。一者，揀異餘時。如來說經，時有無量，不能別舉，一言略周，故云一時。如涅槃云一時佛在恆河岸等，即法王啟運嘉會之時也。亦可機教一時，謂上言如是，言雖當理，若不會時，亦為虛唱。今明物機感聖，聖能垂應，凡、聖道交，不失良機，故云一時。
鈔：疏第二、標主、時、處下，釋一時中文二：先唯就一時說，後感、應合說。今初，言亦隨世假立者，謂佛法中，時不可得。中論云：因物故有時離物何有時物尚無所有何況當有時。今隨世俗，說有一時。智論意同。言揀異餘時者，謂趣舉一時耳。
疏即法王啟運嘉會之時者，即肇公語，意亦可知。啟者，開也。嘉者，善也。易云：元者，善之長也。亨者，嘉之會也。謂佛開大運，演說真乘，即嘉善之會也。
疏亦可機教一時下，二、感、應合釋，即生公意，可知。
疏：佛者，主成就也。具云勃陀，此云覺者，謂自、他、覺滿之者。雖具十號，佛義包含，故偏明之。義見題中。
鈔：疏佛者，主成就下，疏文有二：先略釋；後義見下，指廣。前中若言菩提，但稱為覺；若云佛陀，此云覺者。然覺有三：一、自覺，謂雙覺事、理，如睡夢覺，如蓮華開。此揀凡夫。二者、覺他，揀異二乘。三者、覺滿，揀異菩薩。故云自、他、覺滿之者。若禪觀說，亦云：離心名自覺，離色名覺他，色、心俱離為覺滿。以依起信心體離念，名為本覺故。題中總有此義，釋之。
疏：三、在摩竭下，處成就也。真身無在，而無不在，故次辨之。摩竭提國者，通舉說處。此云無毒害，以國法無刑戮故，表能化法。或云徧聰慧，聰慧之人徧其國故，表所化機。阿蘭若法者，別舉說場也。阿蘭若者，此云無諠諍，即事靜也。法者，所證真理；二障業苦，諠雜斯盡也。事、理俱寂，故加法言。菩提場者，菩提云覺，即能證大智圓明究竟也；場者，證菩提之處也。然事處，即天地之中王舍城之西二百里金剛座上。約法，則萬行皆是道場，理智相會之所故。為表所說如所證故，不移其處說之。若圓融時、處等，並如前說。
鈔：疏真身無在，而無不在，故次辨之者，總顯大意。言無在者，體、相寂寥，離能、所故。無不在者，體圓徧故。故下經云：譬如虛空徧至一切色、非色處，非至，非不至。何以故？虛空無身故。如來亦爾，徧一切法，徧一切眾生，徧一切國土，非至，非不至。何以故？如來身無身故；為眾生故，示現其身。又無在即體，無不在即用，體、用無礙，故為真身。此亦淨名身子答天女意：女身色相無在，無不在也。
疏為表所說下，釋處所以。表自心中所證，非是隨宜，故不移證處。
始成正覺。
疏：第三、別明時分者，前標一時，未知何時？故今別顯，是初成佛時，亦彰大師出現時也。
鈔：疏第三、別明時分中，分二：先躡前生起，雙標二時，謂說法時及成佛時；
疏：此教勝故，眾教本故，在於初時。
鈔：後此教勝下，雙釋二時。於中二：先明說時，後釋成佛。前中三：初、釋其所以。
疏：初言尚總。幾日之初，九會之文同此初不？
鈔：初言尚總下，二、假問徵起。此有二徵：一、徵初遠、近，二、徵初通、局。
疏：略為三解：一、約不壞前、後相說。纔成，初七說前五會；第二七日說十地等；第九一會乃在後時，以祇園、身子皆後時故。常恆之說，不妨後時。雖能頓說，有所表故。初五，信、解、行、願最在初故，故皆云不離道樹。第六會因地證位，居其次深，故無不起菩提樹言。法界極證最在於後故，亦顯二乘絕見、聞故。雖異處別時，亦不相離，為寄穢土以顯淨故，須前、後耳。若爾，世親那云初七不說，但思惟行因緣行耶？世親纔見十地，即為論釋。或則未窮廣文，或則知見有異，未全剋定。菩提流支意大同此。二、順論釋。九會皆在二七日後，二七非久，亦名始成。三、約實圓融釋。皆在初成，一念之中，一音頓演七處九會無盡之文；海印定中，一時印現。以應機出世，機感即應，應即有說，無非時失故。祇園、身子，蓋是九世相收。重會之言，亦猶燈光涉入。故法界放光，亦見菩薩徧坐道場成正覺。故此經十地之初無二七之言，二七之言順別機故。故諸經論顯初說時，有多差別，謂：普耀、密迹二經第二七日即說三乘，法華過三七日方云說小，四分律中六七，興顯行經七七，五分八七，智論五十箇七日。有云：與十二游經一年大同。時既不定，說亦不同，皆根器所宜，見、聞有異。約佛赴機，無時不說；望器無感，未曾有說。登地恆見常說一味之經。就佛而言，無說、不說；若攝方便，皆一乘之印現差別耳。無涯之說，不應局執，故應總攝以為十重。如前已辨。
鈔：疏略為三解下，第三、解釋。此上總標，三義即為三別。三解之中：初之一解，徵初遠、近，近在一念，答初通、局，局初五會；第二解，初在二七之後，而通九會；第三解，取前師即一念之初，取後第二師通於九會。就初解中三：初、正明時分，二、遮伏難，三、會論文。
初中明九會分為三時，非總初也。疏以祇園、身子皆後時故者，出後時所以。祇園在後者，佛成道後，在王舍城。因長者為子娶妻，至於此城，聞佛發心，方造精舍。故知在後。身子等在後者，按報恩經，初度五人，次度耶舍、門徒五十人，次度優樓頻螺、門徒五百，次度伽耶、門人三百，次度那提、門人二百，次度鶖子、門徒一百，次度目連、門徒一百，合有一千二百五十五人；十二遊經，初成道第一年度五比丘，第二年化迦葉兄弟三人，第五年度身子、目連。五人者，一、拘鄰；二、頞濕鞞，亦云馬星跋提；三、摩訶男；四、十力迦葉；五、拘利太子。二是母親，三是父親。釋曰：既身子等在後，今第九會有此等五百及祇園，則在後矣。
疏常恆之說下，第二、遮伏難。總有四難：一云：華嚴教旨，時、處圓融，要歷三時，豈通玄趣？故此釋云：常恆之說，說無息時。後時不談，豈名常說？二、有難云：如來圓音頓演，何要三節，方盡幽微？故此通云：雖能頓演，表法淺、深，故須三節。三、有難云：若表三節，三七日中一七一節足得成表，何要後時？故此答云：三七未有聲聞，不得顯於不共之教，故須後時。故疏云亦顯二乘絕見、聞故。四、有難云：處歷穢土，時不相融，豈順華嚴圓融之旨？故此答云：正為融於異時及與穢土，即一剎那即是淨故。故疏云雖異處別時，亦不相離等。
疏若爾，世親下，第三、會論文。言思惟行因緣行者，因謂自所得法，緣謂所化之器。欲將己所證法為眾生說，名為行因緣行。故法華經云：我所得智慧微妙最第一眾生諸根鈍著樂癡所盲如斯之等類云何而可度等，是也。彼思不得一乘機，今思即得一乘機為異耳。餘文可知。
疏二、順論釋，可知。
疏三、約實圓融，即賢首國師意。於中四：初、正釋。二、以應機出現下，立理。謂若機熟不應，便為失人；未熟而應，虛心有待，二俱失時。
疏祇園、身子下，三、通妨難。謂有問言：若初成頓說，初成未度身子等眾，何處得有五百羅漢？故今答云九世相收。次有難云：祇園、身子等，縱許九世相融，一念、一時，何有重會？前時、後時，方有重故，故今通云重會之言，亦猶燈光涉入。如點燈盞，似有前、後，光無前、後，而相涉入。今重會義但似燈光，一時之中不妨兩會。法則有重，時不重也。
疏故法界放光下，第四、引文為證。於中有三：初、引法界品文，證是初成。法界品內見坐道場初成正覺，明知法界同初會時。二、故此經十地下，引十地經，證無二七故。故諸經論下，後會諸教時，明二七言非為楷定，並隨機故。密迹三乘，玄中已說。普曜說十二因緣，而三乘俱益，十二因緣通三乘故。三乘既益，明通說三。
疏法華過三七日，方云說小者，經云：我始坐道場觀樹亦經行於三七日中思惟如是事等，初欲說一，而無一機；次念說權，諸佛皆讚。乃至云：舍利弗當知我聞聖師子深淨微妙音稱南無諸佛復作如是念我出濁惡世如諸佛所說我亦隨順行思惟是事已即趣波羅柰諸法寂滅相不可以言宣以方便力故為五比丘說是名轉法輪便有涅槃音等。
疏時既不定下，結成隨宜。
疏約佛就機下，會於權、實，勸令善知。
疏：上顯時分，次釋成正覺義。約教不同：小乘三十四心斷結，五分法身初圓，名成正覺；是實非化。大乘之中約化，八相示成；約報，十地行滿，四智創圓，名曰始成正覺。據實，即古今情亡，心無初相，名之曰始；無念而照，目之為正；見心常住，稱之曰覺；始、本無二，目之為成。約法身自覺聖智，無成，無不成。若依此經，以十佛法界之身雲徧因陀羅網無盡之時、處，念念初初，為物而現，具足主、伴，攝三世間，此初即攝無量劫之初、無際之初。一成，一切成；無成，無不成；一覺，一切覺；無覺，無不覺。言窮慮寂，不壞假名，故云始成正覺。如出現品及不思議法品廣顯。攝前諸說，皆一乘之所現也。
鈔：疏上顯時分下，第二、釋成佛義。於中二：初、結前總標；二、小乘已下，別明五教。一、小乘三十四心者，如婆沙八十二說。俱舍。根品云：傳說菩薩三十四心便成佛故。言三十四心者，見道一十六心，謂八忍、八智，離有頂貪；有十八念，謂斷有頂惑，有九無間、九解脫道。如是十八，足前十六，成三十四。一切菩薩決定先於無所有處，已得離貪，方入見道；不復須斷下地煩惱，唯斷有頂一地之惑，但三十四心一坐成佛。
疏五分法身初圓者，即戒、定、慧、解脫、解脫知見。如十藏品。是實非化者，揀異大乘。
疏大乘之中下，第二、始教。
疏據實，即古今情亡下，第三、終教。古今情亡，即觀行意，但當無念為始成故。心無初相，即起信論云：菩薩地盡，覺心初起，心無初相。以遠離微細念故，得見心性，心即常住，名究竟覺。今疏雜其語用。
疏無念而照，名之曰正者，若唯無念，寂而失照；若但照體，照而失寂。並稱不正，正在雙行。
疏見心常住，稱之曰覺，即上所引起信論文得見心性，心即常住，名究竟覺。
疏始、本無二，目之為成者，起信云：謂始覺同本覺，無復始、本之異，名究竟覺。，即是成義。
疏約法身下，第四、頓教意。言無成，無不成者，經云：譬如世界有成壞而其虛空不增減一切諸佛成菩提成與不成無差別。既無有成，何有不成？又體湛寂，故曰無成；不礙隨緣，故無不成。即成終教意。
疏若依此經下，第五、圓教。言以十佛法界之身雲者，即成正覺等十佛義。並如前言。念念初初，為物而現者，即體之應，應無盡時，生感即成。念念機感，念念成矣。成既不已，故曰初初。一成，一切成者，事事無礙故。故出現品云：如來成正覺時，於其身中普見一切眾生成正覺。故如來成，即眾生成矣。況佛佛平等，一切成佛。又於一處成，即一切處成，故十地中第十願云：願於一切世界成阿耨多羅三藐三菩提，不離一毛端處，於一切毛端處皆悉示現等。又云：如於此處見佛坐一切塵中亦如是佛身無去亦無來所有國土皆明現等。無成、不成，義不異前。
疏一覺，一切覺者，若覺一法，一法之中一切具足。無覺者，遠離覺、所覺故；無不覺者，朗鑑在懷，亦不存於不覺相故。餘可知。
疏：第四、別顯處嚴者，然此下處、主及眾即三世間嚴。三中前二即如來依、正，眾即淨土輔翼不空。
鈔：疏第四、別顯處嚴中，文亦有二：一、通釋前、後，二、別釋器界。前中疏即如來依、正者，別顯處嚴是依，教主難思是正，眾海雲集是眾。而言輔翼不空者，菩薩即十八圓滿中輔翼圓滿；不空即眷屬圓滿，謂淨土中無有四趣，龍、鬼等眾是佛現有，欲示淨土不空故。
疏：今初器界嚴者，即廣於前場之嚴，顯成前覺之妙異於餘經之處。於中四事各十種嚴，明即染顯淨，即為四別：第一、地嚴，第二、樹嚴，第三、宮殿嚴，第四、師子座嚴。
鈔：疏今初器界下，第二、別釋器界，文中五：初、總標列。
疏：然此諸嚴各具三釋：一、約事，可知。二、表法，謂地表心地法身，樹表菩提，宮殿表無住涅槃，座表法空等。三、就因行，謂：一、以窮心地法身之因，報得增上金剛之地；二、以般若為因；三、以悲、智相導為因；四、亦以法空為因。
鈔：二、然此諸嚴下，示釋儀式，謂各三故。
疏：然或一因行成一切嚴，或一切行成一嚴，或一行成一嚴，或一切行成一切嚴，以通融別，純、雜無礙。今但明一行、一嚴，顯所表故。
鈔：三、然或一因下，通妨難。謂有問言：因果圓融，何以就因，各別所表？故今釋云：實具四句，為約所表，故別屬因耳。然通、別無礙。
疏：然各攝無盡之德，故四事皆有十句。初總，後別。今且就文，各分為四：
鈔：四、然各攝無盡下，總科四事。
其地堅固，金剛所成，上妙寶輪及眾寶華、清淨摩尼以為嚴飾，諸色相海無邊顯現。摩尼為幢，常放光明，恆出妙音；眾寶羅網、妙香、華瓔周匝垂布。摩尼寶王變現自在，雨無盡寶及眾妙華，分散於地。寶樹行列，枝葉光茂。佛神力故，令此道場一切莊嚴於中影現。
疏：今初、心地十句分四者，初、一，總顯地體；二、四，地相具德；三、四，地上具嚴；四、一，舉因結用。
今初，標以堅固，釋以金剛。諸教或云木樹草座，多云座是金剛。今全地金剛，則權、實斯顯，徹華藏故。廣如彼品。
次、上妙下，地相具德。約因釋者，一、寶輪者，一攝一切，圓行致故。二、及眾寶華，開覺悅他故。三、清淨摩尼，圓淨明徹故。以上三行，用嚴心地，故結云以為嚴飾。上皆形色。四、即顯色，謂青、黃等殊，名諸色相。種種重疊，深廣如海；互相映發，等彼波瀾。或諸色俱生，或更相攝入。含虛瑩徹，現勢多端，名無邊顯現。此由隱、顯自在，定、散無礙，隨機利行之所致也。
三、摩尼下，明地上嚴者，一、寶幢，曲有五句：一、摩尼為體，二、三光、音明用，四、五網、瓔辨飾。就因行者，降魔伏外為幢，智光常照，慈音外悅，願、行交羅，戒香芬馥，四攝周垂故。二、摩尼雨寶，表神通如意，隨機變現，雨法寶故。三、妙華散地，亦多因行，徧嚴心故。四、寶樹行列者，德行建立故。
四、佛神力下，舉因結用。佛力者，出所因也。嚴具多門，別說難盡，故總云一切悉現。或於樹中現，或於上諸嚴具及地中現，明一一行中皆道場故。
鈔：疏今初、心地十句下，第五、釋本文。言徹華藏者，以華藏世界海大蓮華地面金剛所成故。此依本經。若依觀佛三昧海經第二，亦異常說，而未盡源。彼云：爾時菩提場地化以金剛，滿八十里。其色正白，不可具見。此相現時，菩薩眉間白毫相光端潔正直，矗然東向，長一丈五尺，有十楞現。釋曰：既有里數，又言化以，故非極說。疏或於樹中現者，以上別中第四寶樹行列故。言或諸嚴具及地中現者，以是歎地尊勝故。
其菩提樹高顯殊特，金剛為身，瑠璃為幹，眾雜妙寶以為枝條。寶葉扶疏，垂蔭如雲；寶華雜色，分枝布影。復以摩尼而為其果，含輝發燄，與華間列。其樹周圓咸放光明，於光明中雨摩尼寶。摩尼寶內有諸菩薩，其眾如雲，俱時出現。又以如來威神力故，其菩提樹恆出妙音，說種種法，無有盡極。
疏：第二、覺樹嚴者，即大智因感。有十一句，分四：初、一總顯高勝。長聳迥露，圓妙獨出故。約因，即智超數表為高，本性不昧為顯，成物具德曰殊，更無二真為特。約果，樹即菩提。
二、金剛下，六句明體攝眾德：一、身是金剛，金剛三昧，本智因故，正行成立為樹身也。二、幹是瑠璃，本智發解，內、外明徹故。三、雜寶枝條，解隨境差故。四、條假葉以為嚴，智資定而深照。寶葉雖異，共成一蔭；百千定門，同歸一寂，自蔭、蔭他也。五、寶華異色，在樹分枝，承光，則色同；於地布影。表神通等法，依定有差，俱承智光，影現心地。六、華雖不同，果皆如意。無邊行海，同趣菩提。若自利果成，內則含輝，若身、心湛寂；外便發燄，若觸境斯明。若利他果立，未熟，則含輝，解生佛相；已熟，則發燄，還流教光。體如之行所成，果無異因之果，故與華間列。故下經云：菩薩妙法樹生於直心地等。
三、其樹下，三句明妙用自在，展轉成益。初依菩提智放教智光；次依智光雨圓明法寶；後教成悲、智，即菩薩現前。無心行成，故如雲出。
四、又以下，一句舉因結用，謂佛力為因，流音演法。以如如力，則智演法音；音還如性，故無盡極。廣多故無盡，豎長故無窮，無間故稱恆也。
鈔：疏長聳等者，謂長聳為高，迥露釋顯，圓妙釋殊，獨出為特。然按西域記：長一百尺，即畢鉢羅樹。
疏表神通等法者，即淨行品云：若見華開當願眾生神通等法如華開敷。
疏下經云：菩薩妙法樹等者，等取下文云：信種慈悲根智慧以為身方便為枝幹五度為繁密定葉神通華一切智為果最上力為鳥垂陰覆三界。釋曰：此五十九經所以引者，意明表法皆有文據，非是臆說。
疏菩提智放教智光者，菩提即是證智，教謂差別之用，乃至言教，即教、證二道。十地廣明。無心行成等者，陶隱居云：雲無心而出岫，鳥倦飛以知還。凡舉雲義，雖有多種，多明無心。
如來所處宮殿、樓閣，廣博嚴麗，充徧十方。眾色摩尼之所集成，種種寶華以為莊校。諸莊嚴具流光如雲，從宮殿間萃影成幢。無邊菩薩、道場眾會咸集其所。以能出現諸佛光明、不思議音摩尼寶王而為其網，如來自在神通之力所有境界，皆從中出；一切眾生居處、屋宅，皆於此中現其影像。又以諸佛神力所加，一念之間悉包法界。
疏：第三、如來所處下，明佛宮殿嚴。十句分四：初、一總明分量。宮可覆育，即是慈悲；殿可朝宗，所謂圓寂；悲、智相導，若樓閣相依。廣者無邊，法無外故；博者不隘，法內空故；嚴者莊飾，具眾相故；麗者華美，法義備故。充十方者，稱法性故。
二、眾色下，二句體、相圓備：一、體是摩尼，積德鎔融之所成故；二、相嚴多種，神通等法，悲寂用故。
三、諸莊嚴下，六句妙用自在：一、眾行發光，灑法如雲。雲更多義，至下當辨。二、光幢獨出萃者，聚也，即承光聚影而成。謂悲寂交際，承智起應，降魔超出故。三、內容眾海無邊菩薩，即道場外者亦在其中；即依中有正，亦果中有因；即明涅槃，眾聖冥會。四、聲光寶網。網者，為防禽穢，以益殿嚴；猶大教網，外防惡見，內益悲寂。教皆圓妙，以寶而成，故能出佛智光，圓音妙說。言不思議音，略有四義：一、音聲繁廣，二、所說難量，三、聲即無聲，四、一具一切。五、出生果用，即正報大用。在此依中，依、正混融，參而不雜。明依大涅槃能建大義，故曰出生。六、無染現染。眾生是正，居處是依。染違性淨，不言出生；妄無自體，還依真現。
四、又以下，舉因顯廣。謂德廣難陳，故今總結：由佛力故，一念頓包事理、染淨一切法界，況多念耶！然上充徧十方，即通、局無礙；集菩薩眾，出佛神通，即攝、入無礙；現生舍宅，即染、淨無礙；悉包法界，廣、狹無礙；一念即能，延、促無礙；又集菩薩，因、果無礙；出佛神通，依、正無礙。十種宮殿，此應說之。
鈔：疏即明涅槃，眾聖冥會者，無有一聖不證涅槃，猶如百川皆歸大海。故肇公云：恬然而夷，怕然而泰。九流於是乎交歸，眾聖於是乎冥會矣！
疏染違性淨等者，即通外難。謂有問言：涅槃既無不包，染、淨同在其內，何以果用即言出生，居處、屋宅不言出生？故今釋云：染、淨之法，涅槃實包；淨則順體，染則違體。證會涅槃，方有大用，故曰出生。染既違淨，非此出矣；而體不離，故云依現耳。
疏然上充徧等下，上直消經文，此下會成無礙。
疏十種宮殿，此應說之者，亦約表法之宮殿耳。亦同上文妙法樹矣。即五十四經。經云：佛子！菩薩有十種宮殿。何等為十？所謂：菩提心是菩薩宮殿，恆不忘失故；十善業道、福德、智慧是菩薩宮殿，教化欲界眾生故；四梵住是菩薩宮殿，教化色界眾生故；生淨居天是菩薩宮殿，一切煩惱不能染故；生無色界是菩薩宮殿，令諸眾生離難處故；生雜染世界是菩薩宮殿，令諸眾生斷煩惱故；現處內宮妻、子、眷屬是菩薩宮殿，成就往昔同行眾生故；現居輪王、護世、釋、梵是菩薩宮殿，為調伏自在心眾生故；一切菩薩行遊戲神通皆得自在是菩薩宮殿，善遊戲諸禪定、解脫、三昧、智慧故；一切佛所授無上自在一切智王灌頂記是菩薩宮殿，住十力莊嚴作一切法自在故。是為十。若諸菩薩安住其中，則得灌頂，一切世間神力自在。
其師子座高廣妙好，摩尼為臺，蓮華為網，清淨妙寶以為其輪，眾色雜華而作瓔珞。堂榭、樓閣、階砌、戶牖，凡諸物像備體莊嚴，寶樹枝果周迴間列。摩尼光雲互相照耀。十方諸佛化現珠王，一切菩薩髻中妙寶悉放光明，而來瑩燭。復以諸佛威神所持，演說如來廣大境界，妙音遐暢，無處不及。
疏：第四、其師子下，師子座嚴。十句分四：初、一總顯形勝。師子座者，人中師子處之。又說無畏之法故，得法空者何所畏哉。空乃高而無上，深不可測；廣而無外，邊不可窮；妙乃即事而真，好謂具德無缺。
二、摩尼下，六句體德圓備：一、座臺摩尼，即處正中，正可依處。摩尼隨映有差，法空隨緣成異，中道妙理正是可依。二、周座華網，即外相無染，交映本空。三、淨寶為輪，輪謂臺之處中；周匝輪圍，即具德周徧。四、華瓔周垂，諸覺、諸通垂化周攝。五、寶嚴填飾，堂等略舉，凡諸總包，無處不嚴，故云備體。顯於法空全收萬像，無事非理故。六、寶樹間飾，間上物像也，即菩薩妙法樹隨化分枝。隨因感果，並依無相，義曰周迴；凡、聖相資，名為間列。
三、摩尼光下，二句妙用廣大：一、淨寶出光，如雲涉入；法空亦爾。一一智中知一切法，一一法體顯一切智，為互照也。二、主、伴寶用，互相發揮。謂佛化摩尼，能作佛事。智論云輪王寶珠但隨人意能雨寶物，天寶堪能隨天使令，佛寶十方能作佛事，菩薩寶珠亦能分作。如文殊師利冠中毗楞伽寶珠，十方諸佛於中顯現。今菩薩髻珠即是其類，下文雲集菩薩髻珠亦爾。用此嚴座者，凡初成佛，皆一切諸佛現形灌頂，一切菩薩親授、敬養，故因、果寶珠俱來瑩燭。如來從果起用，故云化現。理圓解滿，義曰珠王。菩薩心頂智照圓淨，故曰髻中妙寶。寂照、照寂，皆瑩淨照燭。
四、復以下，一句佛加廣演。佛境如空，故云廣大；有感斯至，為無不及。顯教皆從法空所流，是故所流還周法界。非智不顯，故云佛力。顯處嚴竟。
鈔：疏空乃高而無上等者，疏有三義釋師子座，今唯約表法釋。高廣妙好，事則可知。下多就表。
疏諸覺、諸通者，淨名云：覺意淨妙華。淨行品云：神通等法如華開敷。
疏即菩薩妙法樹隨化分枝者，釋寶樹枝果周迴間列。菩薩妙法樹，即前文所引。前云方便為枝幹，今以權、實為枝。隨樹不同，分枝差別；隨枝有華，各各成果；隨因有異，感果不同。並依無相，不離法空之座。
疏一一智中知一切法等者，如一實智知徧法界理，如一權智窮事法界之邊，則二智圓明，無不知也。言一一法體顯一切智者，如於一塵能顯實智、權智、中道智、證智、教智，無邊智門。
疏智論云輪王寶珠等者，即第十二論說：寶有三種：人寶、天寶、菩薩寶。人寶力少，唯有清淨光色，除毒，除鬼，除暗，亦除飢渴、寒熱種種苦事。天寶亦大亦勝，常隨逐天身，可使令，亦可共語，輕而不重。菩薩之寶勝於天寶，兼能有人、天寶用，又能令一切眾生知死此生彼因緣本末，譬如明鏡，見其面像。
疏如文殊師利冠中毗楞伽寶者，即文殊般泥洹經說：文殊身如紫金山等，其文殊冠，毗楞伽寶之所嚴飾，有五百種色。一一色中，日月、星辰、諸天龍宮、世間眾生所希見事，皆於中現。是也。
疏用此嚴座者下，出嚴所以。言寂照、照寂，皆瑩淨照燭者，準瓔珞經，妙覺方稱寂照，等覺照寂。今菩薩寶，義同照寂；如來寶珠，即當寂照。
疏佛境如空，故云廣大者，即問明品云：如來深境界其量等虛空一切眾生入而實無所入。
疏顯教皆從法空下，上就事說，此下約表。無有一法不從法界流，無有一法不歸於法界，故從座流，還周法界。
爾時世尊處於此座，於一切法成最正覺。
疏：第五、爾時世尊下，明教主難思。前但云佛，未顯是何身佛？又但云始成正覺，未知成相云何？故今顯之。謂具十種深廣功德，即是遮那十種無盡法界身雲徧於法界成正覺也。非權應身。
鈔：第五、教主難思，疏前但云佛下，疏文有二：先彰大意；後文分下，開章。前中二：先躡前徵起，對前二文：一、對標主，二、對別明時分；後謂具十種深廣下，總答。初答前佛；後徧於法界成正覺者，答其成相。
疏：文分為二：先總，後別。今初總辨，即菩提身。具無盡德，為世所尊。座相現時，身即安處。智處諸法，無前後故。於一切法，示所覺境，即二諦、三諦無盡法也。成最正覺，示能覺智。開悟稱覺，離倒為正，至極名最，獲得名成。此當相解。
鈔：疏今初總辨，即菩提身下，疏文有三：初當相以辨。即菩提身，總示所屬。具無盡下，釋世尊。次座相現時下，釋爾時。次於一切下，牒釋餘文。於中二解：先當相解，後寄對明。言開悟稱覺者，二諦中道，理本湛然，妄惑所翳，久迷不見，今二障既寂，若雲卷長空，故名為開；了了分明，若晴天廓徹，故稱為悟。悟即覺悟，如睡夢覺；開即開發，如蓮華開矣。
疏：若揀別者，凡夫倒惑，佛覺重昏。二乘雖覺，不名為正。但知法有，未知法空；但悟我空，未知我有；有厭生死，空該涅槃。顛倒未除，豈得稱正？設許稱正，亦未名最。菩薩雖正，有上有修，不得稱最；設位極稱最，亦未得名成。
鈔：疏若揀別者下，第二、寄對以釋，仍含二意：一、對凡名覺，對小名正，對因名最，對位極名成；二者、對凡名覺，對邪名正，對小名最，對因名成。一時雙牒，如文思之。
疏但悟我空，未知我有等者，謂敵體與菩薩相反。二乘知我空法有，菩薩知法空我有。然二乘所空之我，菩薩亦空，謂是我執。若無我法中有真我，菩薩知有，二乘不知。若但約二空，了我空，與菩薩同；不了法空，與菩薩異。
疏有厭生死，空該涅槃者，此出上空、有之過。由謂法有，故厭生死，不如菩薩了生死之本空，無可厭故。淨名善意菩薩曰：生死、涅槃為二。若見生死性，則無生死，無縛無解，不生不滅。如是解者，是為入不二法門。又寶印手菩薩曰：樂涅槃、不樂世間為二。若不樂涅槃，不厭世間，則無有二。所以者何？若有縛，則有解；若本無縛，其誰求解？無縛無解，則無樂、厭，是為入不二法門。二乘不能如是解故，故厭生死。言空該涅槃者，即涅槃經意。涅槃云：空者，所謂生死；不空者，謂大涅槃。今二乘謂生死卻為不空，以涅槃無餘永寂，卻是於空，故云空該涅槃。
疏顛倒未除者，倒有八種。外道謂世間為常、樂、我、淨，為四顛倒；二乘永寂，計為涅槃，則無常、樂、我、淨，復為四顛倒。若謂世間無常、樂、我、淨，涅槃乃有常、樂、我、淨，則名八行，皆非顛倒。是則二乘但有無常、樂、我、淨之四倒，此約與之；若奪二乘，二乘既不能知涅槃常、樂、我、淨，則於無常、樂、我、淨亦不如實知，以其漫該，如蟲食木偶成字故。況不了生死實性即是涅槃，安離八倒？故云顛倒未除，豈得稱正。餘如涅槃。四倒品說。
疏設許稱正，亦未名最者，此對邪名正，對小名最。以上與之，能知我空，異乎外道，故得名正；不能雙覺二空及不空義，故不名最。
疏菩薩雖正下，亦有二意：初對二乘，不名正義；今對菩薩，方得名正。有上者，上有佛故；有修者，未絕學故。
疏設位極下，對上二乘，得名正義，則菩薩許得最名，但未成故，佛方成耳。
疏：我佛獨能，故云成最正覺。謂如量如理，了了究竟，已出微細所知障故。
鈔：疏我佛獨能下，第三、結歸就佛，具有成最正覺四字之義。謂如量如理下，對上所覺境中以釋覺義。如量覺俗，如理覺真。三諦中道亦如理攝。亦是合上二智覺於中道。了了究竟，揀異菩薩。故涅槃云：十住菩薩見不了了，唯佛。世尊名為了了。故闍王云：了了見佛性，猶如文殊等。
疏已出微細下，釋上了了究竟之言。二障有三種：一、現行，二、種子，三、習氣。習氣、種子名為微細，佛已盡故。然二障習氣通障菩提及大涅槃。若就別說，斷煩惱障，顯於涅槃；今成正覺，略言所知耳。
智入三世，悉皆平等。
疏：後智入下，別中即約十德別顯十身，文即分十：一、三業普周，二、威勢超勝，三、福德深廣，四、隨意受生，五、相好周圓，六、願身演法，七、化身自在，八、法身彌綸，九、智身窮性、相之源，十、力持身持自、他依、正。今初，即別顯菩提身之相也。以成菩提時得無量清淨三輪故。
鈔：後別中，疏一、三業普周等者，十中後五全十身名；前五無有身言，而義具之。一、即菩提身，前總中已示；二、即威勢身；三、福德身；四、意生身；五、相好莊嚴身。
疏：文中，先法，後喻。法中三：先意，次身，後語。今初意業，即釋上成正覺言。
鈔：疏今初意業下，疏文有三：先總標；
疏：前云於一切法，此云三世，乃橫、豎影略耳。智入平等，是正覺成也。
鈔：後前云於一切下，別釋。於中復二：先略釋；
疏：智即二智、三智、四智、無障礙智。
鈔：後智即二智下，廣釋。於中亦二：先標能入之智。
疏：二智者，即如理、如量也。此復有二：一、以如量智達俗，名入三世；以如理智證真，名悉平等。故佛地論云以二智覺二諦是也。二者、證差別性即無差別，故三世即平等。瑜伽云：如其勝義，覺諸法故，名等正覺。
鈔：後二智者下，別明智入之相，即為四段：一、釋二智，二、釋三智，三、釋無障礙智，四、釋四智。以無障礙智，約義即圓，故列在後；因三諦成，故釋居四。
前疏一、以如量智達俗等者，然入有二義：一、達，二、證。故以達入俗，以證入真。然二智相者，攝論云：如人初開目是名加行智如人正閉目是無分別智即彼復開眼後得智亦爾應知如虛空是無分別智於中現色像後得智亦爾。
疏如其勝義，覺諸法故者，證第二義。上則二智別覺二境，則三世為俗，平等為真；今覺俗即真，是故三世即是平等。勝義是真，諸法是俗；今以真智而覺於俗，故令諸法即真勝義，以其性、相非一、異故。
疏：言三智者，即俗智、真智、中道智也。此亦二義：一、真、俗互泯，雙遮辨中，則三世、平等二相兩亡，方為智入；二、真、俗雖即，而不壞相，即雙照明中。此二覺三諦之境。
鈔：疏一、真、俗互泯，雙遮辨中者，俗即真，故非俗；真即俗，故非真；非真非俗，即是中道。則三世即平等，故非三世；平等即三世，故非平等。為兩亡也。
疏二、真、俗雖即，而不壞相者，謂即有之空，方是真空；即空之有，方為妙有。空、有不二，兩相歷然。如波即水而恆動，水即波而恆濕。故云雙照。
疏此二覺三諦之境者，結成也。在境為一諦而三諦，在心為一觀而三觀，在果為一智而三智，如一圓珠，珠相喻有，珠淨喻空，圓明喻中，三無前、後。此喻一諦而三諦。若以明鏡照之，珠上三義一時頓現，即喻一觀而三觀。若就鏡中觀珠，珠之與鏡非一非異，則喻心、境二而不二，為真覺也。
疏：境既雙泯而雙現，智亦寂照而雙流，謂無障礙智覺無障礙境，為正覺也。
鈔：疏境既雙泯，而雙現下，第三、仍前三智釋無障礙智，謂合前二種中道為無障礙。然前三智圓融已為無礙，而未明遮、照無礙，故復雙融，明無障礙。然雙泯即前雙遮，雙現即前雙照。若境雙泯，則無心於真、俗為寂也；若境雙現，則心權、實雙鑑為照。故云智亦寂照，而雙流。二種中道既無障礙，二種二諦居然相融。
疏謂無障礙智下，結成。
疏：言四智者，即圓鏡等四智也。通緣三世境故，並入三世。言平等者，鏡智離分別，故依持平等；平等性智證平等性故；妙觀察智觀察平等；成所作智普利平等。四智圓融，一句攝盡。下身、語等皆是四智之所發現。四智圓融，無二性故；修生、本有，非一、異故。不失經宗。
鈔：疏言四智者下，第四、釋四智，疏文有三：初、總標，二、會釋經文，三、通妨難。
疏通緣三世下，第二、會釋經文。然四智廣義，次下喻中廣引論釋，今此但取其中同義。言通緣三世者，四智皆緣三世之境；果位八識相應之智皆緣三世，故云並入三世。下釋平等，言鏡智離分別，故依持平等者，論云：此智心品離諸分別，所緣行相微細難知。故云離諸分別。又云：不忘不愚一切境相，性、相清淨，離諸雜染，純淨圓德，現、種依持。故云依持平等。意云：雖言現行功德之依、種子功德之持，由無分別，故得平等。
疏平等性智證平等性者，論云：謂此心品觀一切法，自、他有情皆悉平等，大慈悲等恆共相應，隨諸眾生所樂，示現受用身、土、影像差別。既云自、他有情皆悉平等，即是所觀平等，故云證平等性。
疏妙觀察智觀察平等者，論云：謂此心品善觀諸法自相、共相無礙而轉，攝觀無量總持定門及所發生功德珍寶，能現無邊作用差別，皆得自在，雨大法雨，斷一切疑，令諸有情皆獲利樂。既云善觀諸法自相、共相無礙而轉，此即明平等能徧觀一切諸法，故云觀察平等。
疏成所作智普利平等者，論云：謂此心品為欲利樂諸有情故，普於十方示現種種變化三業。此即普利之義。不揀怨、親，豈非平等？
疏四智圓融，一句攝盡者，歎勝也。下身、語皆四智之現者，明此中用四智之意以觀下文佛德，與唯識論釋四智同，故云皆是四智之顯現。所以總中宜用四智釋也。
疏四智圓融，無二性故下，第三、通妨。謂有難云：四智菩提，有為、無漏，非我經宗，何得參雜？釋此玄旨，故今通云：四智菩提，性、相二宗皆具有之，但義小異耳。用之無爽，謂圓融無二是其一義。故彼宗說四，不得相雜。今明一智便具四智，故下出現以四寶珠喻其四智。經云：復次佛子！譬如大海有四寶珠，具無量德，能生海內一切珍寶。若大海中無此寶珠，乃至一寶亦不可得。何等為四？一、名積集寶，二、名無盡藏，三、名遠離熾然，四、名具足莊嚴。佛子！此四寶珠，一切凡夫、諸天、龍神等悉不得見。何以故？娑竭羅龍王以此寶珠端嚴方正，置於宮中深密處故。佛子！如來。應。正等覺大智慧海亦復如是。於中有四大智寶珠，具足無量福智功德，由此能生一切眾生聲聞、獨覺、學、無學位及諸菩薩智慧之寶。何等為四？所謂：無染著巧方便大智慧寶微細難知，不忘，善分別有為、無為法大智慧寶他境相，名巧方便；利他平等，名善分別。，分別說無量法而不壞法性大智慧寶法性。無量法者，即攝觀無盡總持定門。而言說者，雨大法雨，斷一，知時、非時未曾誤失大智慧寶知時，作所應作故。。若諸如來大智海中無此四寶，有一眾生得入大乘，終無是處。此四智寶，薄福眾生所不能見。何以故？置於如來深密藏故。其一一智皆云：平均正直，端潔妙好，即具四智之德故。況同一性，居然融通。言修生、本有，非一、異故者，是第二意，不同彼宗。彼宗四智修生，涅槃本有。今即四智是本覺智。修生之四，非別有體。如金成像，金、像不殊故。
疏：然上能覺，即成上菩提；就其所覺，即法身也。理、智無二，為真法身。
鈔：疏然上能覺下，第三、總結。所以結者，欲明一菩提身已具法、報二身，況具下九！
疏：二、其身下，身業也。通三世間，故云一切。此正覺身，以是十身之總故。此其身通於三身、十身，無不充滿。
鈔：疏二、其身下，身業等者，疏文有二：先總明；
疏：法身普徧，世所同依故；智身證理，如理徧故；色身無礙，亦同理徧。並是圓徧，而非分徧。謂一切世間一一纖塵等處，佛皆圓滿。總看亦現，別看亦現。
鈔：後法身普徧下，別釋。於中二：先隨相各別徧，後圓融總攝徧。
今初，且寄三身以明，下明攝十以為三故。今明法身本體徧；智身修成，如體而徧徧；色身即體之用徧。法身如虛空徧，智身如日光徧，色身如日影徧。
疏並是圓徧下，別示徧相。三身皆如下說，故云並是。言並是圓徧者，若大若小，皆圓滿故。非分徧者，非是分析散布令徧。謂一切下，示圓徧相；纖塵亦圓，粗則可了。總看亦現者，徧法界內唯是一佛，佛身充滿於法界故。言別看亦現者，則向一一國土、一一塵中皆見全身。故下經云：如於此處見佛坐一切塵中亦如是佛身無去亦無來所有國土皆明現，是也。又總、別看者，總則一身，處處皆有；別則支分，眼、耳、鼻等各徧法界。故現相品云：佛眼云何無有量耳鼻舌身亦復然等。
疏：又國土等即是我身、土等，體外無別我故；我即土等，我之體外無土等故。餘一一身互望融攝，猶多燈光，各互相徧。
鈔：疏又國土等即是我身下，二、圓融總攝徧。謂前明能徧三身非所徧土；今明能徧即是所徧，能、所互融故。又明一一身相融和雜徧故。又上約佛身上十身，謂菩提、願、化、力、莊嚴等；今明三世間無礙之十身，謂國土、眾生等。故十身相作，於何不融？故云猶如燈光。經云：譬如冥室百千燈一一燈光徧室內諸佛身智亦復然。
疏：三、其音下，語業也。順有三義：一、順異類言音，經云：一切眾生語言法一言演說盡無餘故。二、順所宜說法，如來於一語言中演說無邊契經海故。三、則順徧，佛以一妙音周聞十方國故。
譬如虛空具含眾像，於諸境界無所分別。又如虛空普徧一切，於諸國土平等隨入，
疏：二、譬如下，喻顯，通喻三業。然佛三業非喻能喻，唯虛空、真如略可顯示，更以餘喻，便為謗佛。然虛空喻，有同、不同。故下經云：解如來身非如虛空，一切妙法所圓滿等，此顯不同。今分取同義。同義多種，如下十忍品。
鈔：疏譬如下，喻顯下，疏文中二：先總明大意，後開章別釋。今初，言佛三業非喻能喻者，八十卷末云：三界有無一切法不能與佛為譬喻譬如山林鳥獸等無有依空而住者虛空真如及實際涅槃法性寂滅等唯有如是真實法可以顯示於如來，即其文也。又佛地論第四云：如契經言：乃至所有施設譬喻，喻諸如來所有功德，一切皆是謗諸如來。唯除一喻，所謂虛空，可喻如來，戒等無量功德同虛空故。
疏然虛空為喻，有同、不同等者，上兩句標，下釋二相。先、釋不同，即第五迴向之文。此明佛有自利之德，不同虛空不能自利。而言等者，等取次下經文云：於一切處令諸眾生積集善根，悉充足故。此明如來有利他之德，不同虛空。
疏今分取同下，二、釋同義，但是分同。言同義多種，如下十忍品者，即第十如空忍。經云：佛子！此菩薩摩訶薩了一切法界猶如虛空，以無相故；一切世界猶如虛空，以無起故；一切法猶如虛空，以無二故；一切眾生行猶如虛空，無所行故；一切佛猶如虛空，無分別故；一切佛力猶如虛空，無差別故；一切禪定猶如虛空，三際平等故；所說一切法猶如虛空，不可言說故；一切佛身猶如虛空，無著無礙故。釋曰：上所引文，若取總通，無相、無起等，皆是虛空多義。若取別相，唯取無分別、無差別、無著無礙，以喻於佛、佛力、佛身故。又彼忍下文云：譬如虛空，一切法依，不生不沒。又云：不可破壞。又云：一切世間之所依止，而無所依。又云：無生無滅，能持一切世間生、滅。又云：無方無隅，而能顯現一切方、隅。又云：非行非住，而能示現種種威儀。又云：非色，非非色，而能示現種種諸色。又云：非久非近，而能久住，現一切物。又云：非淨非穢，不離淨、穢。又云：一切世間皆現其前，非現一切世間之前。又云：普入一切，而無邊際等。皆喻菩提。經具有合，今略不引。例喻於佛，亦具上諸義，以十忍位是等覺故，故可同佛。
疏：今有二喻，開成四義：一、含攝喻，兼無分別義；二、普徧喻，兼徧入義。
鈔：疏今有二喻下，第二、開章別釋。於中有三：一、總顯喻相，二、喻其所喻，三、結示有歸。今初，可知。
疏：以此四喻喻意業者，下經云：佛智廣大同虛空故，此總喻也。
鈔：疏以此四喻喻意業下，喻其所喻。別喻三業，即為三段。古人唯將前喻喻於意業，後喻身、語普徧喻身，隨入喻語。今並喻三業，但引文證，居然可知。今初喻意業中，文分為二：初引經總釋，後隨相別明。
今初，言佛智廣大同虛空者，通於二智、四智。然下三句云：普徧一切眾生心悉了世間諸妄想不起種種異分別。了世妄想，即是量智；不起分別，即是理智。而今但取廣大同空，則二、四皆廣，故云總也。
疏：量智包含而普徧，理智無分別而證入。
鈔：疏量智包含而普徧下，第二、隨相別明。於中二：先喻二智，後喻四智。
前中取前喻中包含之義及後喻中普徧之義，以斯二義並喻量智。量智知差別故，似包含義；無法不知，是普徧義。言理智無分別而證入者，取前喻無分別義，後喻平等隨入義，總取二義以喻理智。理智即無分別智，方能證入真如故。
疏：又大圓鏡智，純淨圓德，現、種依持，能現能生身、土、智影，即含攝義。下經云：菩提智普現一切眾生心念、根欲等，而無所現。無所現言，無有分別。
鈔：疏又大圓鏡智下，第二、以二喻喻四智。於中二：先以初喻喻於圓鏡及平等智，後以後喻喻後二智。前中復二：先別釋喻相，後總結喻意。前中復二：先喻鏡智，後喻平等。前中又二：先引唯識證包含義，後引當經雙證二義。
今初，唯識第十云：一、大圓鏡智相應心品，謂此心品離諸分別，所緣行相微細難知，不忘不愚一切境相，性、相清淨，離諸雜染，純淨圓德，現、種依持，能現能生身、土、智影，無間無斷，窮未來際，如大圓鏡，現眾色像。釋曰：純者，無雜；淨者，離染；圓者，滿義。現、種依持者，現行，功德之依；種子，功德之持。能現能生身、土、三智之影。餘文可知。
疏下經云：菩提智普現下，第二、引當經雙證二義。經云：譬如大海普能印現四天下中一切眾生色身形像，是故共說以為大海。諸佛菩提亦復如是，普現一切眾生心念、根欲等，而無所現。
疏無所現言，無有分別者，上現心、欲等，即證含攝義；今證無分別義。然唯識鏡智亦有無分別義，前疏總中已引用故，故今略之。然無所現有其二義：一、所現即空，二、無心而現。今取後義。
疏：平等性智，觀一切法，自、他有情悉皆平等，亦無分別；無分別言，顯無差別。故下經云：於一切義無所觀察等。
鈔：疏平等性智等者，疏文亦二：先引唯識，後引當經。今初，論云：二、平等性智相應心品，謂此心品觀一切法，自、他有情皆悉平等；大慈悲等恆共相應，隨諸有情所樂，示現受用身、土、影像差別。妙觀察智不共所依，無住涅槃之所建立。一味相續，窮未來際。釋曰：由昔因中執有我，故自、他差別；今我執既無，故皆平等。隨十地有情所樂，由無住涅槃所立。此識恆共悲、智相應，一味無漏。
疏亦無分別者，然唯識論平等智中無有無分別言。今言亦無分別，乃有二意：一、依唯識，四智通緣真如境故，是無分別；二者、約境無差，名無分別。今初，論云：大圓鏡智緣真如故，是無分別；緣餘境故，後得智攝。其體是一，隨用分二；了俗由證真，故說為後得。餘三分二，準此，應知。釋曰：準此論文，四智各通二智，並通緣真、俗。今且約於增勝而說，增勝二喻各配二智。
疏無分別言，顯無差別者，即此第二意。然所觀二境無分別故，能觀之智亦無分別，故無分別言，顯無差別。此顯平等性智無分別義，與鏡智不同。鏡智無分別，若明鏡之無心；平等性智無分別，如日合空，空無異相，名無差別，謂不分別差別相故。故攝論第八云：應知一切法本性無分別所分別無故無分別智無。
疏故下經云：於一切義無所觀察等者，二、引當經，即出現品菩提相中。經云：佛子！如來成正覺時，於一切義無所觀察。而言等者，等取餘經云：於法平等，無有疑惑。無二，無相，無行，無止，無量，無際，遠離二邊，住於中道，出過一切文字、言說。釋曰：無所觀察，證大圓鏡無分別義；於法平等下，證平等性無分別義。餘義兼具。
疏：是以太虛能含眾像，眾像不能含太虛；太虛不分別眾像，眾像乃差別太虛。以況我法不能容佛智，佛智乃能容我法。有我法者，分別如來；是如來者，不分別我法。
鈔：疏是以太虛下，第二、總結喻意，在文可了。
疏：二、普徧喻中，妙觀察智無不徧知，即普徧義；成所作智曲成無遺，即隨入義。
鈔：疏二、普徧喻下，第二、以第二喻喻妙觀察及成所作智，疏文有四：一、引唯識，二、引當經，三、結成喻意，四、總結難思。
今初，言妙觀察者，論云：三、妙觀察智相應心品，謂此心品善觀諸法自相、共相無礙而轉，攝觀無量總持定門及所發生功德珍寶。於大眾會能現無邊作用差別，皆得自在。雨大法雨，斷一切疑，令諸有情皆獲利樂。釋曰：神用無方，稱之曰妙；緣自、共相，名為觀察。自即色、心等別，共即同無常等。又攝論云：圓成實性為共相，依他起性為自相。言攝觀者，攝即藏義，觀即觀察。六度道品為功德寶，諸神通等為作用差別。既觀有情自相、共相等，明無不徧知也。
疏成所作智曲成無遺，即隨入義者，論云：四、成所作智相應心品，謂此心品為欲利樂諸有情故，普於十方示現種種變化三業，成本願力所應作事。釋曰：既云種種三業成所作事，豈非委曲成就於物無所遺漏？此言即周易。繫辭云：範圍天地之化而不過，曲成萬物而不遺。注云：範圍者，擬範天地，而周備其理也。曲成者，乘變以應物，不係一方者也，則物宜得所矣。此說易之德，今借況佛之德耳。唯識結云：如是四智相應心品，雖各定有二十二法，能變、所變，種、現俱生，而智用增，以智名顯，故此四品總攝佛地一切有為功德皆盡。會二宗義，已如上說。
疏：又下經云：佛智廣大同虛空普徧一切眾生心，此即智體徧；悉了世間諸妄想，此約智用徧。又云：得一切法界等心，此約證徧；智性全同於色性故，此約理徧。
鈔：疏又下經云：佛智廣大下，第二、引當經釋。於中二：先釋普徧，後釋隨入。
前中有四種徧：一、約智體徧。二、約智用徧。此二即第八十經，已如前引。三、約契證徧，心與境冥，即出現品菩提章文。四、約理徧者，即義引起信論云：問曰：若諸佛法身離於色相者，云何能現色相？答：即此法身是色體故，能現於色。所謂從本已來色、心不二，以色性即智性，故色體無形，說名智身；以智性即色性，故說名法身。徧一切處，所現之色無有分齊，隨心能示十方世界無量菩薩、無量報身、無量莊嚴，各各差別，皆無分齊，而不相妨。此非心識分別能知，以真如自在用義故。釋曰：此文亦可證下身徧；今但取其二性不異之義，以明智性之徧。上言智體，以智為體；今是理性，與前懸隔。
疏：云何徧入不壞能、所？有證知故。故下經云：世間諸國土一切皆隨入智身無有色非彼所能見。由隨於如，即入無所入，故云平等。
鈔：疏云何徧入下，二、釋隨入之言。今先正釋。言不壞能、所者，由前普徧之言有其二義：一、有能、所徧，謂約體徧，眾生卻是智中物故；二、無能、所，若約理徧，所徧全是能徧體故，則能、所不二。故今此義不壞能、所，所證、能證，二相容差。
疏故下經下，引證，即問明品佛境甚深中答佛境入文。然彼中意，入有二義：一者、色身入，二者、智身入。今取智入。身入可見，智入唯智能知，故云非彼所能見。
疏由隨於如下，釋平等入言。此乃義引。淨名目連章云：法隨於如，無所隨故。謂若有所隨，所隨則在能隨之外，能隨之法乃在所隨如外；所隨之如不徧能隨，由無所隨當體如矣。若約觀行，隨如之心不生，真順如矣。下明亦云：如來深境界其量等虛空一切眾生入而實無所入，即其義也。
疏：是以虛空徧入國土，國土不徧入虛空。有國土處，必有虛空；有虛空處，或無國土。虛空之於國土，平等隨入；國土之於虛空，自有彼、此。
鈔：疏是以虛空徧入國土下，第三、結成喻意。於中，先結喻，後法合。前中，先結徧入；後虛空之於國土下，結平等隨入義。
疏：虛空可喻佛智，國土可喻三世。三世有處，佛智必在其中；佛智知處，三世或無其體。佛智之於三世，平等隨入；三世之於佛智，自有始、終。
鈔：疏虛空可喻佛智下，二、法合。於中復二：先合徧入，後合隨入。
今初，言三世有處，佛智必在其中者，佛智通達，染、淨無礙，一念普觀無量劫故，則知佛智無不徧知。如來定、慧無邊際故，前觀無始，後無終故。言佛智知處，三世或無其體者，謂真如、實際、涅槃、法性是佛智證，彼無三世故。
疏佛智之於三世下，二、釋隨入之言，可知。
疏：此猶約不二而二說耳。若二而不二，國土、虛空、三世、佛智，同一性故，皆互相入。舉一全收，普徧亦然。三世間圓融，則言、思道斷，故名佛智為不思議也。
鈔：疏此猶約不二而二說等者，第四、總結難思也。於中三：初就隨入義結，次例普徧，後總結二喻。
今初，由上隨入之言約不壞能、所，故云不二而二說耳。則喻中虛空為能入，國土為所入；法中佛智為能入，三世為所入。所入不得為能入，今皆互相入，則國土亦入虛空，三世亦入佛智，故云舉一全收。
疏普徧亦然者，二、例普徧也。上但佛智徧三世，今三世亦徧佛智也。
疏三世間圓融等者，兼結上來包含之義及無分別，皆悉圓融，故云不可思議。
疏故名下，總結二喻。
疏：次以二喻喻身業者，一毛尚容法界，全分必含眾像。出現身業第二喻云：譬如虛空寬廣非色，而能顯現一切諸色，而彼虛空無有分別，亦無戲論。合云：如來身亦復如是，一切眾生諸善根業皆得成就，即含攝義。而如來身無有分別，即第二義。佛身充滿於法界，即普徧義。又云：譬如虛空徧至一切色、非色處，非至，非不至。如來身亦復如是，徧一切法、一切國土等，即普徧義；亦非至，非不至，即平等隨入義。
鈔：疏次以二喻喻身業，即第二段，亦具四義。初義引經文舉況，以釋含攝之義，故云一毛尚容法界，全分必含眾像。世界成就品云：一毛孔內難思剎等微塵數種種住一一皆有徧照尊在眾會中宣妙法。出現品云：如人持尺量虛空復有隨行計其數虛空邊際不可得佛一毛孔無涯限。次下文云：一一毛端悉能含受一切世界，而無障礙。皆即一毛含法界義也。
疏出現身業第二下，引此一喻證前含攝兼無分別，但合文未具。具云：如來身亦復如是，以智光明普照明故，令一切眾生世、出世間諸善根業皆得成就；而如來身無有分別，亦無戲論。何以故？從本已來，一切執著、一切戲論，皆永斷故。對文，可知。
疏佛身充滿於法界者，即現相品。下三句云：普現一切眾生前隨緣赴感靡不周而恆處此菩提座。此四句皆普徧義。今但用初句，已足為證。
疏又云：譬如虛空徧至一切等者，引此一文亦證二義，謂普徧、隨入二喻。喻中次釋。經云：何以故？虛空無身故。合中略引。具云：如來身亦復如是，徧一切處，徧一切眾生，徧一切國土，非至，非不至。何以故？如來身無身故，為眾生故，示現其身。今但略引，足證徧義。亦非至，非不至，即平等隨入者，謂無身故非至，非至即平等；非不至即不礙至，是隨入義。
疏：次以四義喻語業者，如來於一語言中具一切語言故；舍支、天鼓無心出故；如來音聲無不至故；應知如來音聲無斷絕，普入法界故。又云：如來音聲無邪曲，即平等義；隨其信解，令歡喜故，即隨入義。
鈔：疏次以四義喻語業等者，即第三段，如次證四義。言如來於一語言中具一切語言故者，即證含攝義；亦是義引，即出現語業中第四善口天女喻。合云：當知如來亦復如是，於一音中出無量聲，隨諸眾生心樂差別，皆悉徧至，悉令得解。釋曰：據其末句，可證徧至；今但取前，即含攝義。又妙嚴品云：如來於一語言中演說無邊契經海，亦即含攝義也。
疏舍支、天鼓無心出故者，即證第二無分別義。此有二喻：一、舍支者，即十忍品如響忍云：如帝釋夫人阿修羅女，名曰舍支，於一音中出百千種音，亦不心念令如是出。菩薩摩訶薩亦復如是，入無分別界，成就善巧隨類之音，於無邊世界中恆轉法輪。天鼓即出現語業第三天鼓覺悟喻。結云：佛子！彼天鼓音無主，無作，無起，無滅，而能利益無量眾生。下法合竟。結云：而如來音不住方所，無有言說。即無心出義。又如隨好品，天鼓為諸地獄天子說法云：諸天子！如我說我，而不著我，不著我所；一切諸佛亦復如是，自說是佛，不著於我，不著我所。即無心義。故諸論皆云：佛身如摩尼珠，無心現色；佛口如天鼓，無心出聲。皆無分別義。
疏如來音聲無不至故，亦出現語業第一相云：應知如來音聲徧至，普徧無量諸音聲故。此證第三普徧義。
疏應知如來音聲無斷絕，普入法界故，此全證平等、隨入之義，以普入故，法界平等故。
疏又云：如來音聲無邪曲下，引於二文別證平等、隨入二義。彼文具云：應知如來音聲無邪曲，法界所生故。言隨其信解，令歡喜者，具云：應知如來音聲，隨其心樂，皆令歡喜，說法明了故。上來四文皆出現語業。
疏：以空一喻徧喻三業，故云：正覺得無量清淨三輪。明文昭然，非是穿鑿。菩提身竟。
鈔：疏以空一喻下，第三、結示有歸。謂既明文具有，故應不可唯以初喻喻意業及將後喻喻身、語也。
身恆徧坐一切道場，菩薩眾中威光赫奕，如日輪出，照明世界。
疏：第二、身恆下，威勢身超勝，謂隨諸有情所樂，示現受用身、土、影像差別，無不周徧。
言一切道場者，略有十種：一、智身，徧坐法性道場；二、法身，非坐而坐道場；三、法門身，安坐萬行道場；四、幻化身，安坐水月道場。此四義便故來。若正約威勢身，略辨六類道場：一、徧一切同類世界道場，如名號品等說；二、一切異類世界，謂樹形等，如世界成就品；三、一切世界種中；四、一切世界海中，並如華藏品說；五、一切微塵中，文云：如於此會見佛坐一切塵中亦如是等；六、剎塵帝網無盡道場。并前十種，故云一切。言菩薩眾中威光赫奕者，正顯威勢超勝。勝於勝者，故獨言菩薩，非不超餘。如日輪出，照明世界，約喻以顯。映山出、沒，無隱、顯故；處處全現，無異體故。喻徧坐道場。大明流空，餘輝掩耀，赫日之照，難究其涯，喻彼威光超映菩薩，菩薩不能測也。既云照世，則終益生盲；先照高山，獨言菩薩。
鈔：疏第二、身恆下，此段疏文有三：初、標章；二、謂隨諸下，引論總釋；後、言一切道場下，牒文別釋。二中即唯識論平等性智之用，以四身明義，此當他受用身故。雖語於土，意正取身。唯識第十云：二、他受用身，謂諸如來由平等智示現微妙淨功德身，居純淨土，為住十地諸菩薩眾現大神通，轉正法輪，決眾疑網，令彼受用大乘法樂。釋曰：彼唯據淨土，今十身圓融，染、淨交徹，與彼小異耳。
疏言一切道場下，牒經別釋。上就別義配受用身，為順法相；此中據實，故說十身皆坐道場。而言此四義便故來者，為順十身別故；若將十身配十道場：初、二可知。三、即福德身、願身、相好莊嚴身。以福德云，三世所行眾福大海，是萬行故；願是眾行之本，以行填願，方能徧周故；相好莊嚴，由行成故。故十佛中名業報佛，由萬行事業報得相好故。如云：不可思議大劫海供養一切諸如來普以功德施群生是故端嚴最無比等，皆約因成相好也。然法門之言，是天台依智論立名，即功德法身。四、幻化身，即化身、意生身及力持身。此三皆屬化身攝故。菩提身為總，亦此化身攝。此四具九，兼後威勢，則十身具矣。上約別說。既十身圓融，隨舉一身，即十身具；故坐一道場，即坐十類。今就相顯，故說不同耳。已知十身所坐之處，次當別釋徧坐之義。
疏一、智身，徧坐法性道場者，法性是所證，以能證智安處理故。
疏二、法身，非坐而坐道場者，法身既無能、所，故曰非坐；非坐之坐，湛然安住，名坐道場。
疏三、法門身等者，即淨名經光嚴童子章云：佛告光嚴童子：汝行詣維摩詰問疾。光嚴白佛言：世尊！我不堪任詣彼問疾。所以者何？憶念我昔出毗耶離大城。時維摩詰方入城，我即為作禮，而問言：居士從何所來？答我言：吾從道場來。我問：道場者何所是？答曰：直心是道場，無虛假故；發行是道場，能辦事故；深心是道場，增益功德故；菩提心是道場，無錯謬故；布施是道場，不望報故；持戒是道場，得願具故；忍辱是道場，於諸眾生心無礙故；精進是道場，不懈退故；禪定是道場，心調柔故；智慧是道場，現見諸法故。廣說乃至云：一念知一切法是道場，成就一切智故。如是善男子！菩薩若應諸波羅蜜教化眾生，諸有所作，舉足下足，當知皆從道場來，住於佛法矣。釋曰：光嚴謂事道場，故問道場何者是？淨名以法表示。故萬行為得道之處，即是道場。故曰法門身，坐萬行道場耳。
疏四、幻化身，安坐水月道場者，涅槃云：吾今此身是幻身矣！則所得道之處如水中月。故昔人云：修習空華萬行，安坐水月道場，降伏鏡像天魔，證成夢中佛果。意云：若因若果，皆從緣生，如幻、夢故。
疏若正約威勢下，別辨十身之一坐六類道場，但自狹之寬。威勢既通變化他受用身，故約諸剎漸寬，周徧法界，乃至重重。
疏言如名號品等說者，等取四聖諦、光明覺品及升忉利天宮品，謂徧法界、虛空界皆有百億四天下等，一類相似，佛皆徧故。已如前引。其名號、四諦，皆先列百億，後結周徧，皆有百億十千名等，故知皆是同類界也。下之五類，至下，當見。
疏菩薩眾中等者，即以此文顯是威勢身也，映蔽菩薩故。
疏映山出、沒等者，謂映山出、沒，如化身坐道場；無隱、顯者，即法身坐道場；處處全現下，即報身坐道場。以即應即真，故隨處即全，皆無異體。
疏大明流空下，正釋威勢。大明即日，餘輝謂星、月等。日喻如來，月喻菩薩，星等以喻餘眾生。正取映奪，是威勢義；兼菩薩不測，亦威勢義。言赫日之照，難究其涯者，即夜摩會勝林菩薩偈云：譬如孟夏月空淨無雲翳赫日揚光輝十方靡不充其光無限量無有能測知有目斯尚然何況盲冥者諸佛亦如是功德無邊際不可思議劫莫能分別知。
疏既云照世下，通妨。謂有問言：既十身圓融，則普應一切。何為唯處菩薩眾耶？故義取喻中如日輪出之言，則無所不益，故云終益生盲及照高山。皆是出現品，並如前引。
三世所行眾福大海，悉已清淨，
疏：第三、三世下，福德身深廣。三世佛德，昔皆徧學。今三際已斷，垢習斯亡，故眾福皆淨。
鈔：疏今三際已斷者，此下釋清淨義。若有三世相，福非清淨；稱法界修，故無三際。謂不從前際來，非向後際去，不於現在住。法身已淨，為斷三際，福豈可量？萬行之上垢習斯亡，故云清淨，謂恆沙等煩惱皆已盡故。
而恆示生諸佛國土。
疏：第四、而恆下，隨意受生：一、隨他意，處處受生；二、隨自意，能無不生。謂慈悲、般若恆共相應，感而遂通，窮未來際。
鈔：疏第四、而恆下，隨意受生者，即意生身。然意生有二義：一者是喻，猶如意去，速疾無礙故；二者是法，自有二義：一、隨自意，二、隨他意。總謂隨意速疾而成故。餘義至迴向品辨。
疏謂慈悲、般若恆共相應等者，此即唯識平等性智之用。此下配屬於化身。略舉一相，實則此身亦通他受用，隨十地菩薩意所生故。又悲、智相導通化用故，化身即是無住涅槃之大用故。
疏感而遂通者，即周易。繫辭云：夫易無思也，無為也。寂然不動，感而遂通天下之故。非天下之至神，其孰能與於此？注曰：至神者，寂然而無不應。斯蓋功用之母，象數之所由生。意明亡象，方能制象；遺數，方能極數；非動，方能應動。彼取易之虛無，無動，故能無不動。今借此言以況如來內體圓寂，外應群生，躡上眾福已淨之體寂，便言而恆示生。故云寂然不動，感而遂通，即法身無生，無所不生耳。
無邊色相圓滿光明，徧周法界，等無差別。
疏：第五、無邊色下，相好莊嚴身。色無盡故，名色無邊。十蓮華藏微塵數相，名相無邊，而皆稱真，則一一無邊諸相隨好放光、常光，皆稱法界，故云圓滿。廣處、狹處皆圓現故，名無差別。
演一切法，如布大雲。
疏：第六、演一切法，如布大雲，即願身演法，謂雨大法雨，斷一切疑。故下經云：毗盧遮那佛願力周法界一切國土中恆轉無上輪。然經二句，上法、下喻，文含多意：一雲喻於身，雨為說法，法、喻影略；又先興慈雲，後霔法雨；一雲一雨，所潤不同；亦隨物機宜，雲、雨各異；掩塵蔽日，普覆無心等。
鈔：疏即願身演法等者，此文有三：一、標示，謂雨大法雨，斷一切疑，即引唯識妙觀察智之文釋成此義；二、故下經云，引文證成；三、然經二句下，牒經委釋，總有五意。一雲喻法身，雨喻說法，法、喻影略者，出現語業第十娑竭羅龍王降雨喻中廣說，諸處雲色不同，雨亦各別。合中云：佛子！如來。應。正等覺。無上法王亦復如是，欲以正法教化眾生，先布身雲，彌覆法界。隨其所欲，為現不同，所謂：或為眾生現意生身雲，或為眾生現化身雲，或現力持身雲、色身雲、相好身雲、福德身雲、智慧身雲、諸力不可壞身雲、無畏身雲、法界身雲。皆有或為眾生現言。次復云：此相現已，一切眾生身之與心皆得清涼。然後從如來大法身雲、大慈悲雲、大不思議雲，雨不思議廣大法雨，令一切眾生身、心清淨，所謂：為坐菩提場菩薩雨大法雨，名法界無差別等。故知雲為現身，雨為說法。言法、喻影略者，法中但有法說，喻中但有興雲故。若具，應云：廣現化身，演一切法，如布大雲，雨大法雨。
疏又先興慈雲，後注法雨者，亦即上出現所引之文。
疏一雲一雨，所潤不同者，即法華。藥草喻品云：一雲所雨，稱其種性而得生長，華果敷實；雖一地所生，一雨所潤，而諸草木各有差別。喻也。合云：迦葉！當知如來亦復如是，出現於世，如大雲起；以大音聲普徧世界天、人、阿修羅，如彼大雲徧覆三千大千世界。釋曰：上即合雲。次云：如來於時觀是眾生諸根利鈍、精進、懈怠，隨其所堪，而為說法，種種無量，皆令歡喜，快得善利。釋曰：上即合雨，何以知是一耶？次云：如來知是一相一味之法，所謂：解脫相、離相、滅相、究竟至於一切種智，即一雲一雨之義也。偈云：其雲所出一味之水草木叢林隨分受潤，亦一雲一雨，所潤不同。下云：為大眾說甘露淨法其法一味解脫涅槃以一妙音演暢斯義，乃至云：正見邪見利根鈍根等雨法雨而無懈倦一切眾生聞我法者隨力所受住於諸地或處人天轉輪聖王釋梵諸王是小藥草等，皆一雲一雨，所潤不同也。
疏亦隨物機宜，雲、雨各異者，亦出現意。上引法華，雲、雨則一，所潤不同，喻佛身說法，曾無有差，異在於物。今明佛能具異，謂現十種差別身雲，降十法雨。如娑竭羅龍王興雲，或現閻浮檀金光明色，或毗瑠璃光明色，或白銀光明色，或玻璃光明色等，即雲不同也。次云：所謂：於大海中雨清淨水，名無斷絕；於他化自在天雨簫、笛等種種樂音，名為美妙等，即雨不同也。故云雲、雨各異。
疏掩塵蔽日，普覆無心者，即十地經及法華意。法雲地云：佛子！此地菩薩以自願力起大悲雲，震大法雷，通明無畏以為電光，福德、智慧而為密雲。現種種身，周旋往返。於一念頃，普徧十方百千億那由他世界微塵數國土，演說大法，摧伏魔怨。復過此數，於無量百千億那由他世界微塵數國土，隨諸眾生心之所樂，霔甘露雨，滅除一切眾惑塵燄。是故此地名為法雲。釋曰：此即掩塵及普覆義。無心之義，乃是通說。即出現云：復次佛子！譬如海中有大龍王，名大莊嚴。於大海中降雨之時，或降十種莊嚴雨，或百，或千，或百千種莊嚴雨。佛子！水無分別，但以龍王不思議力令其莊嚴，乃至百千無量差別。如來。應。正等覺亦復如是，為諸眾生說法之時，或以十種差別音說，或百，或千，或以百千，或以八萬四千音聲說八萬四千種行，乃至或以無量百千億那由他音聲各別說法，令其聞者皆生歡喜。如來音聲無所分別，但以諸佛甚深法界圓滿清淨，能隨眾生根之所宜，出種種言音，皆令歡喜等，即無心義。即娑竭興雲喻中亦云：雖彼龍王，其心平等，無有彼此，但以眾生善根異故，而有差別，亦是無心之義。法華亦云：我無貪著亦無限礙，又云：等雨法雨而無懈倦，皆無心義。
一一毛端悉能容受一切世界，而無障礙，各現無量神通之力，教化、調伏一切眾生。
疏：第七、一一下，化身自在，謂於大眾會，能現無邊作用差別，皆自在故。文中二：先明廣容，謂於如來身，一一毛頭容一切剎，而無障礙。無礙有二義：一、以一小毛現多大剎，則一多、大小無礙；二、此毛多剎與彼毛多剎，參而不雜，則隱、顯無礙。後各現下，普徧。以廣容不礙普徧故，還於前毛內剎中神力調生。若廣徧十方，示現種種變化三業，成所作事，居然易了。
鈔：疏謂於大眾會下，即引唯識妙觀察智之用，釋成化身。
疏先明廣容者，然法界如空有二義：一、廣容，二、普徧。今一塵如法界之包含故，即是廣容。
疏以廣容不礙普徧下，出毛內調生所以。謂廣容，則收法界入於一毛；普徧，則展一毛徧於法界。今毛正容無邊剎時，即普徧故，便徧所容剎內。
疏若廣徧十方，示現下，二、舉況以釋。謂尚徧毛內，何況外耶？疏文即是成所作智之妙用也。
身徧十方，而無來往。
疏：第八、身徧下，法身彌綸。以法為身，本來湛徧，故無來往。依法現色，還如法身，在此即是在彼，亦不待往來。
鈔：疏法身彌綸者，標章。彌綸即周徧包羅之義。以法為身等者，先明法性法身徧無來往；後依法現色下，約應化法身明無來往。所以用此釋者，由下以三身收之，以此屬化身故。
智入諸相，了法空寂。
疏：第九、智入下，智身窮性、相之源。相別曰諸，性皆空寂；性靜，故寂；相無，故空。
三世諸佛所有神變，於光明中靡不咸覩。一切佛土不思議劫所有莊嚴，悉令顯現。
疏：第十、三世諸佛下，力持身能持自、他依、正。於中，先持正報。神謂妙智，變謂現身。轉變、變現，俱名為變，皆能持之。尚持於他，況於自事！後段亦然。後一切佛土下，能持依報。橫盡諸土，豎窮諸劫，所有嚴事，常持令現。上約十身。若約三身者，則初三段皆名報身；而恆下，化身；身徧十方下，法身。就報身中，前一自受用報，後二即他受用報，故云處菩薩眾。以諸教中說三身、四身成、說等別。今皆圓融，於一始成，無不頓具。十身為正，三、四義兼。又毛內調生，光中持剎，如空普徧等，亦即國土等十身。三世間之圓融，豈報、化之云別？是知略以十德歎於教主，其一一德無不圓融。當去情思之矣。
鈔：疏力持等者，疏文有二：先正釋力持，後以三身收束。前中又二：初、正報，二、依報。今即初也。
疏上約十身下，第二、以三身收束也。於中五：一、正以三身、四身收之，二、出收所以，三、揀權、實，四、融國土等身，五、結歎難思。
今初，然則十身望三，有通有局。菩提為總，亦是化身。餘九身中，願、化、力持，此唯化身；意生、威勢，通他受用及與變化；福智、相好，通於二報及變化身。法局法性。今且取順次，故為此配。所以前菩提身復明真身，向來法身復明色身，欲順今次第配故耳。
疏以諸教中三身等者，二、出收束所以。謂有問言：何用更以三身收束十身？故今釋云：以諸教三、四迢然不同，今明圓融，一身具三，則權、實有別。言三身成異者，法身無成，但出障為成；報身四智，創圓為成；化身八相，菩提樹下為成。三身說異者，法身無說；報身，佛佛相見，亦無有說；化身有說。若攝末歸本，應化非真佛，亦非說法者，即報身說；報同所證，是法身說。言四身成、說異者，於報身中開自、他受用，自受用徧法界成，則無所說；他受用為十地成，為十地說。若依楞伽，四佛皆說，而說不同。言四佛者：一、化佛，二、報生佛，三、如如佛，四、智慧佛。初化，次報，後二皆法。如如及如如智為法身佛，亦可智亦是報，自受用故。言說異者，化身說施、戒等因緣法；報佛說三性法，謂為地上菩薩說，令成佛故；法佛唯說離心自性，則以無念會於法界，是故法佛唯說法性；智佛說者，依淨法界了相智覺。如說而解，故名為說。
疏十身為正下，三、揀權、實。
疏又毛內調生下，第四、融國土等十身。毛內調生，則有眾生身、聲聞身、緣覺身、菩薩身及業報身。光中持剎是國土身，如空普徧是虛空身；上菩薩眾中亦菩薩身。如來居然可見。言三世間圓融，豈報、化之云別者，十身中，眾生、業報即眾生世間，國土、虛空即器世間，餘是智正覺世間。此三，情、非情異，染、非染異，尚得為一，豈一如來身上而分報、化之殊？明知權說隔歷，難可比此圓融。
疏是知略以下，第五、結歎難思，可知。
疏：第六、有十佛世界下，明眾海雲集。眾雖深廣難測，略啟十門：一、集意，二、集因，三、辨類，四、定數，五、權實，六、地位，七、前後，八、有無，九、聞不聞，十、釋文。
今初，來至佛所，何所為耶？有十義故：一、為影響，為主、伴故。二、為作輔翼，得圓滿故，如普賢等常隨之眾。三、為守護如來，如執金剛等，諸佛住處常勤護故。四、為莊嚴，如道場神等常為嚴淨佛宮殿故。五、為供養，如偈讚即正行供養、華幢等即財供養故。六、為發起此經，諸請難者，即其事故。七、為聞法獲益，當機領悟，即其類故。八、為表法，諸首、諸林表信、行等，皆同名故；及座出菩薩等，顯奇特故；亦通表萬行，俱成佛故。九、為順證佛、菩薩等，證說不虛故。十、為翻顯，即聲聞不聞，顯法不共故。為斯多意，所以眾海雲集，非唯證信而已也。
鈔：第六、眾海雲集中，疏一、為影響，為主、伴故者，此集意中十意，皆暗取下經。此初意引，即諸大菩薩及下證法如來皆互為主、伴，若影之隨形，響之應聲故。疏二、為作輔翼等者，亦是義引。疏三、為守護等者，經云：皆於往昔無量劫中恆發大願，願常親近、供養諸佛。又下經云：一切諸佛化形所在，皆隨化往；一切如來所住之處，常勤守護。
疏四、常為嚴淨佛宮殿故者，此即主城神德。下經云：皆於無量不思議劫嚴淨如來所居宮殿。所以標道場神及釋卻引主城神者，此中等字，等城神故。然道場神合嚴道場，以道場神所歎德中但云：皆於過去值無量佛，成就願力，廣興供養。釋曰：由無嚴飾之文，故等取城神之文耳。
五、為供養等者，以義繁重，故總相引。偈讚下，妙嚴品。其華幢等，即第二十二經升兜率天宮品。疏六、為發起，即解脫月等。七、亦總引。八、九、十並顯可知。
疏：第二、集因，亦有十因：一、曾與毗盧遮那如來同集善根故；二、蒙佛四攝曾攝受故；三、往在生死聞圓法故；四、曾發大心護一切故；五、往發大願，願事佛故；六、隨逐如來無厭足故；七、樂聞正法，心無倦故；八、善能散滅我慢心故；九、福、智已淨，身周徧故；十、同一法性善根大海之所生故。為此多義，得預斯會。中有集因，亦通集意，及隨諸眾各有別因，可以思準。
鈔：疏第二、集因，亦十等者，因謂因由。疏一、曾與毗盧等者，即菩薩德中云：此諸菩薩往昔皆與毗盧遮那如來共集善根，修菩薩行。二、蒙佛四攝曾攝受者，即第二經初總歎眾集，文云：如是皆以毗盧遮那如來往昔之時於劫海中修菩薩行，以四攝事而曾攝受。三即義引入法界品諸聲聞等往在生死，不曾聞此，故不見、聞，反顯菩薩昔曾聞故。四即夜叉王德云：皆勤守護一切眾生。此亦義引，如海雲言：發哀愍心，有怖畏者，咸守護故等，即其文也。五即身眾神德，文云：皆於往昔成就大願，供養、承事一切諸佛。六即是足行神德，文云：皆於過去無量劫中親近如來，隨逐不捨。不捨即無厭足。七即乾闥婆王德，文云：皆於大法深生信解，歡喜愛重，勤修不倦。八即主風神德，文云：皆勤散滅我慢之心。亦阿修羅德，文云：悉已精勤摧伏我慢及諸煩惱。九即菩薩德，文云：一切如來功德大海咸入其身，一切諸佛所在國土，皆隨願往。亦通就義說，具二嚴者，方能周徧至諸佛所。十亦菩薩德，文云：皆從如來善根海生。
疏中有集因，亦通集意者，謂即五、六、七、八。五約往願，承願而來，即是集意；由願得來，即是集因。六約隨逐，心樂隨逐，即是集意；由樂隨逐，故得來集，即是集因。七約樂聞大法而來，即是集意；由樂得來，即是集因。八約散我為歎，散我即是集意；由散我故，方得在會，即是集因。初四、後二但是其因，由同集善等，故得在道場。但為集因，非為到來為同集善等，故非集意。
疏及隨諸眾各有別因者，即下經文隨名歎德。然上所引，即是其文。然經隨便宜，歎德不同，如風神云：散滅我慢之心。語其大意，總此十因，徧通多眾，故此別說隨眾別因。
疏：第三、辨類，即上集意，便成十類：一、影響眾，二、常隨眾，三、守護眾，四、嚴會眾，五、供養眾，六、發起眾，七、當機眾，八、表法眾，九、證法眾，十、顯法眾。準前，可知。
疏：第四、定數者，稱法界眾，焉能數知？即文而言：九會都數，總有一百七十五眾。都序之中有四十一眾，謂同生有一，異生三十九，師子座中一。若兼取前菩提樹中所流及宮殿中無邊菩薩，總四十三眾。此四十三徧於九會：第一會中有二眾，謂新集十方眾、佛眉間眾，添成四十五。第二會有新、舊二眾。第三、四會各有四眾，謂新、舊及證法眾、天眾。第五會一百一十一眾，謂新、舊眾；升天品內供養眾有一百七，并天眾、證法眾。第六會四眾，謂天眾、同生、異生、證法眾。七、八兩會各唯一眾，謂普賢等舊眾。第九會三眾，謂菩薩、聲聞及天王等舊眾。舊眾雖重，隨會別故，並皆取之。
然此諸眾：或總為一，一乘眾故；或分為二，以有實眾及化眾故；或可為三，人、天、神故；或為四，佛、菩薩、人、非人故；或五，非人開天神故；或六，加畜生故；或七，天分欲、色故；或八，菩薩有此界、他界故；或九，他方有主、伴故；或十，加聲聞故；或一百七十五，如前說故；或無量無邊，義類多方故，一一或以佛剎塵數等為量故。又如新集菩薩，毛光出眾。例上，皆爾。故一一眾，皆無分齊。此猶約相別。若融攝，一一會中皆具一百七十五眾，以稱法界緣起之會互相在故。上且約一界。若通十方及異類剎塵帝網，無盡無盡，是為華嚴海會眾數。
鈔：疏第四、定數者，疏文分三：初隨相別明；次然此諸眾下，會釋；後此猶約相別下，融通。
疏：第五、權實者，夫能對揚聖教，影響其迹，靡不是權；當機之流，多皆是實。諸教所明，穢土之中雜類菩薩、聲聞，皆通權、實。地前是實，地上是權。法身無生，生五道故。淨土菩薩唯實，實報生故；雜類聲聞是權。攝論云：欲令淨土不空，化作雜類眾故。若依此經，同生、異生，皆通權、實，海印定現實德攝故，隨緣隨位而示現故。第二會初云：莫不皆是一生補處故。對前十類辨權、實者，影響一眾，自有二類：一、果德眾，謂能加證法諸佛互為主、伴，非權非實。若位極菩薩，影響一向是權，故有經云：昔為釋迦師今為佛弟子二尊不並化，故我為菩薩等。當機唯實，餘八通權、實。
鈔：疏第五、權實等者，疏文分二：先通辨權、實；後對前十類下，對前別辨。云互為主、伴，非權非實者，然權、實有其二類：一、本高迹下，如佛為菩薩；二、本下迹高，如菩薩為佛。今既是佛，則非迹下，實是如來；又非本下，則是實非權。既無權可對，故亦非實，同果海故。
疏昔為釋迦等者，此有二經：一、即放鉢經，但云：昔為釋迦之師。二、正是菩薩處胎經第四，經云：計我成佛身此剎為最小座中有疑故於胎現變化我身如微塵今在他國土三十二相明在在無不現昔為能仁師今乃為弟子佛道極廣大清淨無增減我欲現佛身二尊不並立此界現受教我剎見佛身。下取意引：佛剎名無礙佛名升仙尊。結云：我身濡首是。又云：剎土名究竟佛名大智慧，亦結屬己云我身濡首是。疏當機唯實者，上至等覺，下至地前，俱有聽義，並皆稱實。餘八通權、實，可以意得。
疏：第六、地位者，有說一切皆是果位，以是舍那海印現故；或說一切皆因，果海非可見聞，世尊亦是因者，識所現故；或皆通因、果，果不捨因，隨類現故，因位願力助佛化故，當機之流正修趣故；或俱非因、果，緣起大眾同真性故。將此對前權、實，則果位一向權，因位通權、實。若對前十類，影響、證法通因、果，餘八唯因。因位高下，難以準定。
鈔：疏將此對前權、實等者，此第六門，疏文分二：先正明，此下對前料揀。初對第五門料揀；若對前十類，即對第三門料揀。
疏：第七、前後者，初列菩薩，後列餘眾者，表從本以起末。下讚即後明菩薩者，表尋末歸本。良以本、末無二，故二文互舉。又從本流末，必先小後大，故自在天為末；攝末歸本，必從深至淺，故先明自在。然皆顯法界緣起，逆、順自在故也。又表四十二位，一一皆徹因門，並該果海，故互舉前、後，令物不作優、劣之解故。
鈔：疏第七、前後等者，謂約列眾。餘經或從勝，先列菩薩，後列聲聞；或從微至著，或先列聲聞，後列菩薩。今此眾海，何者為先？疏文分三：一、正明，二、解妨，三、結成表法。
今初，列與讚德，前、後不同。然以菩薩為本，雜類為末。下讚德中先三卷明雜類讚，後第五卷方明菩薩讚，故云尋末歸本。
疏又從本流末下，通妨。謂有難言：就先列中，既菩薩為本，雜類為末，先本後末，即合諸天之內從自在天，次明廣果，次列三禪等。何以先明欲界，後列初禪、二禪等耶？是則先小後大矣。故今答云：菩薩為本，猶如一乘；雜類為末，如流三乘。三乘之中，初於鹿苑轉於四諦，漸次歸大，故先列欲界，後列色界。如次而上，故云先小後大，故自在為末。末即末後耳。攝末歸本者，又有難言：讚德之中表尋末歸本，後明菩薩者，則合先明日、月天讚，末後方明自在天讚。何以雜類之中先明自在讚耶？故今答云攝末歸本，必從深至淺。謂菩薩是所歸之本，雜類是所攝之末，攝末必須從勝，是故先攝大乘權教。如海攝百川，必先攝江，次攝大河，次攝小河，次攝溝洫。故攝歸一乘，先攝權大，次攝緣覺，次攝聲聞，次攝人、天。一毫之善，無不皆攝。故先明自在天讚，表是所攝之中先攝勝也；後明日、月天等，表所攝之中後收劣也。
疏然皆顯法界下，第三、結成表法，又二：一、結成自在；二、又表四十二位下，結成交徹。
疏：第八、有無者，亦有十類：一、約界，無無色。二、約趣，無地獄。此二非器故。若約轉生，有地獄天子；若約所益，亦通無色，三界皆益故。三、約洲，但列閻浮，餘三略無故，或成難故。四、約乘，無二乘，不共教故。下為顯法，亦不見、聞故。智度論云：若小乘經，初唯列聲聞；若大乘經，初具列菩薩、聲聞。若一乘經，初唯列菩薩，故指此經為不共教。或大乘經唯列小者，為引攝故，如金剛經；或唯列大，亦屬大乘，主、伴不具故。主、伴具者，必是一乘。五、約部，無四眾，未說小教故。六、約主，無人王，王未知故。七、約三聚，無邪定，彼障隔故，生盲之流但冥益故。八、約內、外，無外道，非彼測故。九、約諸天，無無想，入邪定故。十、約善、惡，無惡魔，不為違害，天中攝故。上十且隨相說，圓融應有，即無所不具。
鈔：疏第八、有無等者，文中二：先別明，此中分三：初通明前三，次別辨第四，後合解餘六；後上十且隨相下，圓融。
疏四、約乘，無二乘，不共教故等者，此段有四：一、正明。二、下為顯法下，通妨。謂有難言：若無二乘，第九會中何得有耶？答云：為顯法耳。次又難云：若為顯法，則有二乘？答云：亦不見、聞，與無同故。三、智論云下，引證。云明無小乘，是不共義。四、或大乘經下，重通妨難。正通智論，兼通正義。謂有問言：現有唯列小，而是大乘，如金剛經；那言前列小，但是小乘經耶？答云：為引攝故。智論就其大略，故唯列小乘是小乘經。如金剛經等，別是一理耳。言或唯列大，亦非一乘。謂主、伴不具者，即如楞伽等是也。
疏：第九、聞不聞者，約權，前、後皆互得聞；約實，當會自聞。縱不起前，而趣於後，亦各不相知。若約頓機，許一時頓領。上之九門，且從顯著，略為此釋。中本、廣本，或隱或顯，不可執文。
鈔：疏第九、聞不聞等者，於中三：初、正明。次、縱不起前下，通妨。謂有問言：若約實，眾不互聞者，如來說法既不起前，而趣於後，如何聽眾不得互聞？故今答云：約佛，前後圓融；約根，互不知覺。故法慧云：一切閻浮提皆言佛在中我等今見佛住於須彌頂。則知各不相知也。疏上之九門下，三、總結義門。
疏：第十、釋文。第一會中前總四十眾，大分為二：初一同生，餘是異生。十地論云：解脫月是同生眾故。又云：同生眾請。則知兼有地前，明知不約地位。餘釋云云，不符論意。云何名為同、異生耶？然有二義：一、謂雜類作諸異生種種形故；菩薩得法性身，同人作一類菩薩形故。二、菩薩為同者，通諸位故；神等為異，法界差別德故。
鈔：餘釋云云，不符論意者，謂有釋云：聲聞為同，菩薩為異，謂小乘斷惑同故。有云：出家菩薩、聲聞為同，餘並為異。此約形相同故。上之二解俱非論意，以經八會無聲聞故；論釋地經，經亦無故；初成正覺，無出家故。或云：登地為同，同證真故；餘皆是異。是以地前名異生性故。有云：八地以上為同，同無漏相故。上之二解亦違論文。論主但云解脫月是同生眾，本不曾言約地位故。又論明大眾請云有同生眾請，有地前故。所以知有者，由金剛藏云：有行未久解未得隨識而行不隨智聞此生疑墮惡道我愍是等故不說。大眾承此便請，明大眾之中有行未久，即地前故。復有釋云：雜類為同，以受彼彼同類身故；菩薩為異，不約同彼眾生類故。此亦違論，解脫月為同故。又有釋云：菩薩、雜類俱為同，法界無二故；俱為異，法界義差別故。此約實義，豈得為釋同、異之殊？明知上來並非正解，故疏云餘釋云云，不符論意。
疏云何名為下，上出同、異生體，今釋同、異生義。然其二釋：前約事相，後約表法。又有將此四十眾以配地位。同生眾中開之為二，謂十普菩薩即是圓因，對前菩薩以為所信；從海月光下及執金剛為十住。復將一一位中十名如次配於十度，海月光等十菩薩配初發心住。此住位本即是檀。其十菩薩復配檀中具十，則令十住自有百波羅蜜；歷於五位，有五百波羅蜜，以等覺位亦有十位故。主稼神下十眾配十行，修羅已下配十向，三十三天下配十地，前十普菩薩是等覺地。作此配者，則似生情。然文勢多端，配亦無失，但不俟如此不次。謂四十眾以配三賢、十聖，下師子座眾以配等覺，眉間出眾以配妙覺，則四十二眾配四十二位，於理甚直。
有十佛世界微塵數菩薩摩訶薩所共圍繞。
疏：其四十眾，文皆有三：一、標數辨類，二、列名結數，三、攝德周圓。今初同生眾中第一、標數辨類中先、標數。佛世界者，下辨世界，略有三類：一、世界，二、種，三、海。今云世界，則非種非海，權、實共許一三千界一佛化境故；或名佛剎、佛土，皆準此也。微塵者，七極微量也。謂抹三千界並為微塵，一塵為一菩薩，則數已難量矣。況舉十數，表無盡耶！
菩薩摩訶薩者，辨類也即揀非餘眾。具云菩提薩埵摩訶薩埵。今從略耳。然有三釋：一、菩提是所求佛果，薩埵是所化眾生，即悲、智所緣之境，從境立名，故名菩薩；二、菩提是所求之果，薩埵是能求之人，能、所合目，故名菩薩；三、薩埵，此云勇猛，謂於大菩提勇猛求故。摩訶云大，大有四義：一者、願大，求大菩提故；二、行大，二利成就故；三、時大，經三無數劫故；四、德大，具足一乘諸功德故。前二通地前，後二或唯地上。更有諸大，亦不出此。此等並是舍那佛內眷屬，動、止常隨，故云所共圍繞。
其名曰：普賢菩薩摩訶薩、
疏：二、其名下，列名結數。先列其名，後結略顯廣。今初。夫聖人無名，為物立稱。雖得名千差，而多依行德；行德皆具，而隨宜別標。
鈔：疏今初。夫聖人無名等者，此先總彰大意。於中有三：初總標無名立名。故莊子云：至人無己，神人無功，聖人無名。今約利生，而於無名強立名耳。次雖得名千差下，總辨立名所以。此下辨立名別因。言多依行德者，亦有因姓，因父、母等故。後行德皆具下，通妨。
謂有難云：既依行德，而諸菩薩德行皆具，何以成別？故云隨宜別標，隨便宜故。謂如有偈云：弟子堅固菩提心從師以受灌頂位妙修定慧恆觀察深入業用善巧門，即普賢菩薩。又云：導諸有情勝菩提以四攝法而攝取，即金剛王菩薩；無厭大悲未曾捨，即金剛愛菩薩；見行小善便稱美，即金剛善哉菩薩；無住檀施等虛空，即金剛寶菩薩，亦虛空藏菩薩別名；能以慧光破愚冥，即金剛日菩薩，亦云金剛光；有所樂求恆不逆，即金剛幢菩薩；發言先笑令心喜，即金剛笑菩薩；能於妙法無染中，即金剛法菩薩；善用般若斷諸使，即金剛利菩薩，亦即文殊師利是；無上法輪恆不退，即金剛因菩薩，亦云金剛轉法輪菩薩；四辯演說無所畏，即金剛語言菩薩；諸佛眾生事業中，即金剛業菩薩；恆被堅誓慈悲甲，即金剛護菩薩，亦云金剛甲冑菩薩；摧破魔羅勝軍眾，即金剛藥叉菩薩，亦云金剛牙菩薩；堅持諸佛所祕門，即金剛拳菩薩。又如乘聲濟物，即曰觀音；手中雨華，便名華手菩薩等。皆隨德隨宜也。
疏：先十同名普者，顯具法界總相德故；後十異名者，顯具法界別相德故。總、別相融，同一法界。今初，十名之普，是別之總；普下十異，顯即普能別，普義方成。此是古今諸佛同行普賢之行，隨於諸位，差別不同；縱成正覺，亦普行攝，故先明之。
鈔：疏今初，十名之普，是別之總者，應有難云：前云十普既顯法界總相之德，何得更有普德、普光等殊？故為此通。疏此是古今下，明先列所以，可知。然其釋名，皆取下文所得法門以成會釋。由得解脫，各隨所得以立其名，所以前云依德行立。此若不了，但尋下經，自當分明。
疏：言普賢者，體性周徧曰普，隨緣成德曰賢，此約自體。又曲濟無遺曰普，鄰極亞聖曰賢，此約諸位普賢。又德周法界曰普，至順調善曰賢，此約當位普賢。又果無不窮曰普，不捨因門曰賢，此約佛後普賢。位中普賢，悲、智雙運；佛後普賢，智海已滿，而運即智之悲，寂而常用，窮未來際。又一即一切曰普，一切即一曰賢，此約融攝。所以先列者，為上首故，法門主故，法界體故，一切菩薩無不乘故，無一如來非此成故；令諸聞者見自身中如來藏性，行普行故。上雖多義離釋，今從別稱合釋。無處不賢，名曰普賢，即體普也。此一為總。
普德最勝燈光照菩薩摩訶薩、普光師子幢菩薩摩訶薩、普寶燄妙光菩薩摩訶薩、普音功德海幢菩薩摩訶薩、普智光照如來境菩薩摩訶薩、普寶髻華幢菩薩摩訶薩、普覺悅意聲菩薩摩訶薩、普清淨無盡福光菩薩摩訶薩、普光明相菩薩摩訶薩、
疏：餘九為別：二、德普，謂稱性之德充於法界，以為最勝；委照無遺，如燈之光。三、慧普，徧照嚴剎，決定高出故。四、行普，內行圓淨，智燄外燭，故稱為妙。五、音普，具一切音，演佛淨土深廣、高出之行故。六、智普，照佛法界無盡境故。七、心普，智寶嚴於心頂，通行等華，高出物表故。八、覺普，徧覺性、相，聲皆悅機，故無不歸者。九、福普，障無不淨，稱真無盡故。十、相普，無光相之光相，徧益眾生故。六相圓融，思之。
海月光大明菩薩摩訶薩、雲音海光無垢藏菩薩摩訶薩、功德寶髻智生菩薩摩訶薩、功德自在王大光菩薩摩訶薩、善勇猛蓮華髻菩薩摩訶薩、普智雲日幢菩薩摩訶薩、大精進金剛臍菩薩摩訶薩、香燄光幢菩薩摩訶薩、大明德深美音菩薩摩訶薩、大福光智生菩薩摩訶薩疏：二、海月下，十異名菩薩：一、海月光大明者，十德、十山，皆依大海；十地、十度，皆依佛智。海中看月，淨而且深；依智嚴剎，深而且淨。如海即大，如月即明，故以名也。二、講如雷震，故曰雲音；辯才汎灧，猶如海光。又海上有光，天涯無際；佛智起用，一念普周；淨惑無窮，名無垢藏。三、修治二嚴，猶如淨寶；祕密高顯，故有髻言。四、法王出現，作用自在；二嚴圓滿，為功德光。五、勇猛化生，不染化相；雨法玄妙，如解髻珠。六、慈雲、智日，互相資映；長劫普應，高出如幢。七、堅利智慧與精進俱，故得稱大；智為行本，若臍為壽因。八、戒等行發，是為香燄；種智高直，故曰光幢。九、智光徧照，是大明德；稱真適物，名深美音。十、大智發光，徧照佛境；令福非福相，福亦稱大。
如是等而為上首。有十佛世界微塵數。
疏：二、如是等下，結略顯廣。
此諸菩薩往昔皆與毗盧遮那如來共集善根，修菩薩行，皆從如來善根海生，
疏：第三、此諸菩薩下，攝德圓滿中二：初別歎勝德，後總結多門。初中亦二：初二句就緣歎，餘就行歎。
今初，初句往因同行，顯主、伴有由；後句從德海生，明長為輔翼。言毗盧遮那者，毗即徧也；盧遮那，光明照義。迴就方言，應云光明徧照。然有二義：一、身光徧照盡空法界，乃至塵道；二、智光徧照真、俗重重法界。身、智能所合為一身，圓明獨耀，具德無邊，故立斯號。又毗者，種種義；盧遮，障義；那者，盡義、入義即種種障盡、種種德圓。故普賢觀經云：釋迦牟尼名毗盧遮那，徧一切處。即身亦徧，非唯光徧。又云：其佛住處名常寂光。即土亦光矣。又云：常波羅蜜所攝成處、我波羅蜜所安立處，即德圓義。又云：淨波羅蜜滅有相處，即障盡義。又云：樂波羅蜜不住身心相處、不見有無諸法相處，即證入義。又云：如寂解脫乃至般若波羅蜜，是色常住法故。明皆即應即真，為本師矣。此經文證，本品當辨。
言共集善根者，即備道資糧。言修菩薩行者，即作所應作。云何共集？互為主、伴故。主伴有三：一、迴向主伴，二、同行主伴，三、如相主伴。皆稱共集。後句言善根海生者，謂佛德無邊，積妙法寶，智定盈洽，故稱為海。從生有四：一、從自佛善根海生，謂已圓十身故。二、從本師海生，佛為勝緣，曾已攝受、授法，令行得成滿故。三、與遮那同於餘佛海生，以上云共集故。四、從法性佛海生，以上德海，諸佛共同，平等一味；但稱性修，即是從生，不揀自、他故。梵本云與佛同一善根海生。
鈔：疏又毗者，種種下，第二、釋毗盧名，以梵語多含，故有此釋。於中二：先總明；後故普賢觀經下，引經別解。然彼經由普賢令行者懺悔，行人問云：我於何所懺悔？故有此教。今以疏間經，當總引經云：釋迦牟尼名毗盧遮那，徧一切處。其佛住處名常寂光，常波羅蜜所攝成處、我波羅蜜所安立處、淨波羅蜜滅有相處、樂波羅蜜不得身心相處、不見有無諸法相處。如寂解脫乃至般若波羅蜜，是色常住法故。但觀經文，自分經、疏。
疏主伴有三者，一、迴向主伴，所修善根互相迴向，故今成佛，遞為主、伴；二、同行者，同修禪、戒等行；三、二俱稱性，居然相收。
疏謂佛德無邊等者，釋為海義，即金光明意。彼經偈云：佛德無邊如大海無限妙寶積其中智慧德水鎮恆盈百千勝定咸充滿，即同海故。疏從自佛善根海生者，由普賢等自圓十身；十身之中有如來身，依於佛身起菩薩用，云從彼生。
諸波羅蜜悉已圓滿，慧眼明徹，等觀三世，於諸三昧具足清淨；
疏：第二、諸波羅蜜下，就行德以歎。夫大士必崇德廣業，虛心外身。崇德故，進齊佛果；廣業故，行彌法界；虛心故，智周萬法而不為；外身故，功流來際而非己。故德難名矣。
鈔：疏夫大士必崇德下，先彰歎意。先兩句標。崇德廣業者，周易上繫云：子曰：易，其至矣乎！夫易，聖人所以崇德而廣業也。注云：窮理入神，其德崇也；兼濟萬物，其業廣也。次復云：智崇禮卑。崇效天，卑法地。注云：智以崇為貴，禮以卑為用。又云：盛德大業至矣哉！富有之，謂大業；日新之，謂盛德。虛心外身者，即老子意。彼云：虛其心，實其腹，弱其志，強其骨。又云：後其身，而身先；外其身，而身存。今借其言，謂菩薩虛曠其心，智絕能、所，亡身為物，一向利他。故下經云：菩薩所修功德行不為自己及他人但以最上智慧心利益眾生故迴向，即斯意也。疏崇德故下，第二、釋上四事，可知。
疏：略分為三：一、明自分因行德，二、勝進果行德，三、二行無礙德。初中亦三：一、自利行圓，二、利他行滿，三、證理位極。
今初，有三句：一、諸度行滿，謂六度、十度，八萬四千多劫積集，究盡事、理，故云圓滿。二、慧眼下，十眼明徹。分別名慧，照矚稱眼；障翳斯盡，智無不矚，故云明徹。五眼之中慧眼觀理，理無異味，故云等觀；十眼之中慧眼觀事，事無不見，故名等觀。是則委見其事為明，深達其性為徹。欲以一眼含諸，具通事、理，但舉其慧。三、於諸下，深定已滿。三昧者，此云等持，遠離沈、掉，平等持心，趣一境故。而云諸者，其餘諸緣亦一境故。真如三昧為其定體，隨境入別，塵數多端，故云諸也。橫則無定不窮，豎則深入無際，故云具足。定障永亡，故云清淨。
鈔：疏五眼之中慧眼觀理者，五謂：一、肉眼，二、天眼，三、慧眼，四、法眼，五、佛眼。釋相，如離世間品。今唯取慧眼。十眼者，前五眼外更加五眼，而業用多異。文云：所謂：肉眼，見一切色故；天眼，見一切眾生心故；慧眼，見一切眾生諸根境界故；法眼，見一切法如實相故；佛眼，見如來十力故；智眼，知見諸法故；光明眼，見佛光明故；出生死眼，見涅槃故；無礙眼，所見無障故；一切智眼，見普門法界故。釋曰：見諸根境界即是見事，即五眼中法眼見同。則明徹之言，明配十眼中智，徹配五眼中慧。疏豎則深入無際者，故法華云：禪定、智慧、解脫、三昧，深入無際。
辯才如海，廣大無盡；具佛功德，尊嚴可敬；知眾生根，如應化伏；
疏：第二、辯才下，利他行滿，有三句，即三輪化益：一、語含四辯，即正教輪。辯謂巧顯深理，才謂巧應機宜。萬法咸演，則廣大無涯；千難殊對，則無竭盡。故如海也。又海遇風緣，則洪浪雲涌；智逢機請，則口辯波騰。請者既許無邊，辯亦廣大無盡。二、具佛下，身業神通輪。謂三業無失，智深叵撓，為具佛功德，故得外儀儼若，肅然可敬。三、知眾生下，意業記心輪。根義總明，文含性欲。言如應者，根有生、熟，化不失時；器有大、小，授法無謬。化謂教化，即應攝受者而攝受之。伏謂調伏，即應折伏者而折伏之。由此具行，入正法故。
鈔：疏即應攝受者下，即勝鬘經文。由此具行，入正法故者，即取意結之。彼云：折伏，攝受，令正法久住。多分折伏剛強，攝受柔弱。
入法界藏，智無差別；
疏：第三、入法界藏下，證理位極，亦三句：一、證理法，謂以大智證入平等真法界藏。依佛性論，說有五藏：一、如來藏，謂在纏含果法故。二、自性清淨藏，謂在纏不染。三、法身藏，謂果位為功德所依。四、出世間上上藏，謂出纏超過二乘菩薩。五、法界藏，謂通因、果，外持一切染、淨有為，故名法界；內含一切恆沙性德，故復名藏。此義寬通，故今證入。
鈔：疏依佛性論，說有五藏者，即彼論第二卷辨相分第四。自體相品第一中有十義：第一、自體相。牒釋云：自體相者，有二種：一者、別相，二者、通相。別相有三種。何者為三？一者、如意功德，二者、無異性，三者、潤滑性。言如意功德相者，謂如來藏有其五種。何等為五？一、如來藏，自性是其藏義。一切諸法不出如來自性，無我為相故，故說一切諸法為如來藏。二者、正法藏，因是其藏義。以一切聖人四念處等正法，皆取此性作境，未生得生，已生得滿，是故說名為正法藏。三者、法身藏，至得是其藏義。此一切聖人信樂正性，信樂願聞，由此信心故，令諸聖人得於四德，乃至過恆沙數等一切如來功德，故說此性名法身藏。四者、出世藏，真實是其藏義。世有三失：一者、對治可滅盡，故名為世；此法則無對治，故名出世。二、不靜住，故名為世，由虛妄心，果報念念生滅不住故；此法不爾，故名出世。三、由有倒見故，心在世間，則恆倒見，如人在三界，心中決不得苦法忍等，以其虛妄，故名為世；此法能出世間，故名真實，為出世藏。五者、自性清淨藏，以祕密是其藏義。若一切法隨順此性，則名為內；是正非邪，則為清淨。若諸法違逆此理，則名為外；是邪非正，名為染濁。故言自性清淨藏。故勝鬘經云：世尊！佛性者，是如來藏，是正法藏，是法身藏，是出世藏，是自性清淨藏。由說此五藏義，故如意功德而得顯現。為顯此義，故說如意寶喻：譬如有人以宿業故，感得如意寶珠；得此珠已，能隨其意，有所樂事，自然得成。佛性亦爾，由事善知識，修諸福慧，感得此性，便隨修行者意，各各自得三乘之果。故如意功德是其別相。釋曰：然疏引五藏，即賢首疏。其第五藏即論第二正法藏是，名則小異，大旨則同。取其最後，順經法界藏義，故當第五復名法界藏耳。然論正法藏云因是其義，今疏云通因、果者，謂能與因、果諸位功德為因，故論云一切聖人四念處等，而為因故。
疏：言智無差別者，所證之藏平等，要無分別方契。此則智自無差，即由上義能、所不殊。又此能證智與所證藏冥合一味，無有境、智之異，故云無差。此復有二：一、同無相故。下經云：無有少法為智所入，亦無少智而入於法。二、同法界故，則能、所各互攝盡。故下云：無有智外如為智所入，智攝如盡故；亦無如外智能證於如，如全攝智故。
鈔：疏所證之藏平等，要無分別方契下，釋智無差別。於中分二：先正釋，後解妨。前中，然有三釋連成一義：第一、智自無差，如以圓蓋稱於圓函。今但論蓋圓耳。謂所證平等，故須無差別智，方證於理；若差別智，即不能證此。二、即由上義下，是第二義。能、所不殊，云智無差，如魚符相合。三、又此能證下，明一味無差，如水和乳。言此復有二者，前即真空一味，後即妙有一味；前即無相，後即法性。
疏：若皆一味，豈令智同於境而無智耶？
鈔：疏若皆一味下，第二、解妨難。於中，先問；
疏：古德釋云：智相盡，故不有；能令智相盡，故不無。不爾，豈令諸相皆盡而智獨存？是故於境則不礙真而恆俗，於智則不礙寂而恆照，即境、智非一；境則不礙俗而恆真，智則不廢照而恆寂，即境、智非異。境則空、有無二，智則寂、照雙融，故云無差別也。
鈔：後古德下，答。答中二：先舉昔答，後申今意。前中三：初、正釋，謂智相盡，故不有，則同如一味；能令智相盡，故不無，則智有功能。反照智空，不取於智，斯為真智，故不無智。二、不爾下，反釋，反成不有一味之義。三、是故於境不礙真而恆俗下，結成。於中二意：先以寂、照對真、俗二境，辨非一、異；後境則空、有下，結成無差。
疏：上來所釋約真理寂寥，與止寂相順；俗諦流動，與觀照相順。起信等中，且為此釋。
鈔：疏上來所釋下，二、申今意。於中有三：初成昔解；次未盡下，辨順、違；後今正下，申義。
今初、成昔解者，明有文據，出於起信。為出論意，則令昔解未盡其源。謂前結成之中，於境不礙真而恆俗，智則不礙寂而恆照。雖明不礙，若別對者，意以心寂對於境真，心照對於境俗。以照對俗，則心、境非一；以寂對真，則心、境非異。明是唯照對俗，唯寂對真。次雖雙融空有二境、寂照二心，終不得言：境則不礙俗而恆真，心則不礙照而恆寂，則心、境非異。明知本意相對別也。故今疏取其意，示論意云真理寂寥，與止寂相順；俗諦流動，與觀照相順。
言起信等中，且為此釋者，出其所據也。等取瑜伽及別經論。言起信中者，即彼修行信心分中云：云何修行止觀門？所言止者，謂止息一切境界相，隨順奢摩他觀義故。所言觀者，謂分別因緣生滅相，隨順毗鉢舍那觀義故。云何隨順？以此二義漸漸修習，不相捨離，雙現前故。若修止者，住於靜處，端坐正意，不依氣息，不依形色，不依於空，不依地、水、火、風，乃至不依見、聞、覺、知，一切諸想，隨念皆除，亦遣除想，以一切法本來無想，念念不生，念念不滅；亦不得隨心外念境界，後以心除心。心若馳散，即當攝來，住於正念。是正念者，當知唯心，無外境界。即復此心亦無自相，念念不可得。若從坐起，去來進止，有所施作，於一切時，常念方便，隨順觀察。久習淳熟，其心得住。以心住故，漸漸猛利，隨順得入真如三昧。釋曰：上皆論文。止中則知無相不生不滅，觀中常念方便及分別因緣生滅。明是止順於理，觀順於事。
又論下文云：復次若人唯修於止，則心沈沒，或起懈怠，不樂眾善，遠離大悲，是故修觀。修習觀者，當觀一切世間有為之法無得久停，須臾變壞，一切心、行念念生滅，以是故苦等。釋曰：上亦多就事明觀。又下論云：唯除坐時，專念於止；若餘一切，悉當觀察應作、不應作。止、觀俱行，所謂：雖念諸法自性不生，而復即念因緣和合，善惡之業、苦樂等報不失不壞；雖念因緣、善惡業報，而亦即念性不可得。釋曰：此之雙行，亦明念自性不生是止，念因緣和合是觀，故疏出論意云真理寂寥，與止寂相順；俗諦流動，與觀照相順。而上云等，等取瑜伽七十七中亦說禪定有於三品：一、奢摩他品，二、毗鉢舍那品，三、雙運品。大旨與起信多同，故致等言。
疏：未盡其源，以令照真不得名照，照俗之時不得即寂故。
鈔：疏未盡其源下，次、辨順、違。文雖順論，不知諸論且約一相，便將寂、照敵對真、俗，故是有乖。疏以令照真不得名照，照俗之時不得即寂故者，出其有乖所以。由以寂對真，故單照真時無照；以照對俗，故單觀俗時無寂。故統收經論中意：或以理觀對於事止，謂契理止妄是也；或事觀對於理寂，謂無念知境是也；或事觀對於事寂，謂觀於一境，心不動搖是也；或理觀對於理寂，忘心照極是也。略舉其四，廣如賢首品。此猶約單觀。若約雙融事、理，如下疏文。若依古釋，則全無事止，亦無理觀。云何更得三觀一心、三止齊運？若云約真，則境、智無二；約俗，則境、智非一。斯則有理，而其結云境則空、有無二，智則寂、照雙融，明知還融前照事之觀、契理之寂耳。更請細詳。
疏：今正釋者，謂言用，則同而異，由境不能照，智有照故；言寂，則異而同，境、智無異味故。同故，無心於彼此，忘心契合故；異故，不失於照功，智異木石故。故名真智證理。境則唯寂，智則寂而常照。若約照俗，則以後得智照差別之境。
若約融真、俗者，境則真、俗不二，智則權、實雙行。亦為一味，而不失止，以雖雙行而即寂故。若約三觀及融境、智，至下當辨。
鈔：疏今正釋者下，第三、申今正義。於中四：初、約證理以釋境、智非一、異義，二、約照俗以明，三、雙融事、理以釋，四、約三觀圓融以釋。今初，即肇公般若無知論中之意，而便以疏間而釋之。彼論先有難云：聖智之無、惑智之無，俱無生滅。何以異之耶？答曰：聖智之無者，無知；惑智之無者，知無。其無雖同，所以無者，異也。何者？夫聖心虛寂，無知可無，可曰無知，非謂知無；惑智有知，故有知可無，可謂知無，非曰無知也。無知，即般若之無也；知無，則真諦之無也。是以般若之與真諦，言用，則同而異；言寂，則異而同。同故，無心於彼此；異故，不失於照功。是以辨同者，同於異；辨異者，異於同。斯則不可得而異，不可得而同也。何者？內有獨鑒之明，外有萬法之實。萬法雖實，然非照不得，內、外相與以成其照功，此則聖所不能同，用也。內雖照而無知，外雖實而無相，內、外寂然，相與俱無，此則聖所不能異，寂也。是以經云諸法不異者，豈曰續鳧截鶴，夷岳盈壑，然後無異哉？誠以不異於異，故雖異而不異耳。故經云：甚奇，世尊！於無異法中而說諸法異。又云：般若與諸法亦不一相，亦不異相。信矣！釋曰：但觀上來所引論文，則疏之中自分主、客；但觀疏文中間釋論，則論旨趣居然可知。
疏若約照俗下，二、約照事，可知。疏若約融真、俗下，三、約雙融。所以辨此者，自有二意：一者、古德自科入法界藏云：一、證理法，故於止義唯就理明；今此別明事、理無礙。二者、即所證理是即事之理，不遮雙融。但上雙融，唯取權智對於真止，故為非耳。故今不要以止對真，而智自有權、實雙融對真、俗雙融，以與昔別。況云而不失止，則二智之上自有二止：權智之上有隨緣止，實智之上有體真止。二止亦融，對上二智，即止、觀雙融；若融智、境，方為一味。
疏若約三觀下，第四、約三觀說，謂空觀、假觀、中道觀。在心，則空、假、中一心；對境，無諦、有諦、中道第一義諦三諦之境。三觀自有三止：空觀有體真止，假觀有隨緣止，中觀有離二邊分別止。三止、三觀，六法一時，以契一諦、三諦之境。境、智一味，則有九法，皆成一味。更有異門等，並如下說。
證佛解脫，甚深廣大；
疏：二、證佛下，明證果法。言解脫者，謂作用自在，如不思議法品說：於一念中建立三世一切佛事等。總有十種，廣如彼說。即用而真，故甚深；用無涯畔，故廣大。上窮彼際，故云證也。
鈔：疏總有十種，廣如彼說者，即第四十七經末云：佛子！諸佛。世尊有十種無礙解脫。何等為十？所謂：一切諸佛能於一塵現不可說不可說諸佛出興於世，二、一切諸佛能於一塵現不可說不可說諸佛轉淨法輪，三、眾生受化、調伏，四、諸佛國土，五、菩薩受記，六、現去、來、今一切諸佛，七、現去、來、今一切世界種，八、現去、來、今一切神通，九、現去、來、今一切眾生，十、現去、來、今一切佛事。十句之首，皆有一切諸佛能於一塵等言；前五句下，皆有不可說不可說言，同初二門也。
能隨方便入於一地，而以一切願海所持，恆與智俱，盡未來際；
疏：三、能隨下，明得位極。謂普賢身徧於六位，隨在一位，以願海力持於一切。故舊經云：在於一地，普攝一切諸地功德。今此文順西國；若順此方，應云：能以方便隨入一地，以願海力攝持一切地也。然有引梵本廣明。此中句數開、合不同，不必應爾。何者？夫譯梵為唐，誠乃不易。苟文小左右，貴於旨不乖中；若理不可通，則正之以梵本。譯人意近，則會之以舊經；言異意同，何必廣引？
言恆與智俱者，明智窮來際，文含二義：一、望前，謂雖在因中一地，而願力持一切地功德，皆與智俱，盡未來際不離一地，如一地，餘地亦爾。是故因門盡於未來，恆是一一諸位菩薩不見作佛時。二、望後，以盡未來之大智入如來之果海也。雖有二義，順前義勝。
鈔：疏然有引梵本下，因釋此句，便彈古人有無益之文。意云：如不獲已，須引梵文；若無異轍，何要繁引？因示體式。言譯梵為唐，誠乃不易者，按道安法師云：譯梵為秦，有五失本、三種不易。即叡公摩訶般若經序所明。言五失本者，一、梵語盡倒，而使從秦，一失本也；二、梵經尚質，此方好文，傳可眾心，非文不合，二失本也；三、梵經委悉，至於歎詠，叮嚀反覆，或三或四，不嫌其繁，而今裁斥，三失本也；四、梵有義說，正似亂辭，尋說向語，文無以異，或千或百，刈而不存，四失本也；五、事已全成，將更傍及，反騰前辭已，乃復今說，而悉除之，此五失本也。
又三種不易，何者？然般若經三達之心，覆面所演。聖必因時，時俗有險易，而刪古雅以適今時。一不易也。愚、智天隔，聖人叵階，乃欲以千載之上微言傳合百王之下末俗。二不易也。阿難出經，去佛未久。尊者大迦葉令五百六通迭察迭書。今雖千年，而以近意裁量。彼阿羅漢乃兢兢若此，此生死人而平平若此。豈將不知法者勇乎？斯三不易也。涉茲五失本，逮三不易，譯梵為秦，詎可不慎乎！今用此意，故云誠乃不易。
疏苟文小左右下，示譯方軌。先二句總令取意，即什公意。叡公摩訶般若波羅密經序云：執筆之次，三惟亡師五失、三不易之誨。惕焉若厲，憂懼盈懷，雖復履薄臨深，未足喻也。幸冀宗匠通鑒，文雖左右，而旨不違中。遂謹受按譯，敢當此任。故會意譯經，秦朝羅什為最；若敵對翻譯，大唐三藏稱能。
疏若理不可通下，別示方軌。如下萬字非字，虛空無形，引梵以正，斯引得矣。譯人意近，則會之以晉經者，如今經云以是發心當得佛故，引晉經云以是發心即是佛故，譯人意謂：即佛恐濫果佛，故云當得。若爾，上云初發心時便成正覺，何異即佛？況下復云即得如來一身、無量身等，豈唯當成為是？是知即佛，約圓融門；當成，但是行布之意。今以行布釋於圓融，故言意近，須引晉經以成正理。又如出現品菩提章云：於一切義無所觀察，但得寂義，故引晉經解一切義，則止、觀具矣。如是等文，其類多矣，許可引斥。今此文中廣引梵本，言異意同，故成繁長。
了達諸佛希有廣大祕密之境，善知一切佛平等法，已踐如來普光明地，入於無量三昧海門；
疏：第二、了達下，明勝進果行，分二：一、得果法，二、起果用。
今初，有四句：一、入佛密境。此有二意：一、佛即密境，以三業業具，非餘測故。謂非色現色，摩尼不能喻其多；非量現量，應持不能窮其頂；不分而徧，一、多不足異其體；全法為身，一毛不可窮其際。此身祕密也。佛言聲也，非近非遠，目連尋之無際，身子對而不聞；非自非他，若天鼓之無從，猶谷響而緣發。無邊法海，卷之在一言；無內圓音，展之該萬類。是謂佛口密也。意則無私成事，等覺尚不能知，密之至也。皆廣大無涯，超絕奇特，故云希有。二、佛之密境，即謂一乘，如來知見、禪定、解脫深入無際。帝網之境，時乃說之，故云希有。久默斯要，甚為祕密。又權實、隱顯唯佛方知，故云祕密。今洞見其源，故云了達。
二、善知下，入佛平等，亦有二意：一、佛佛平等，謂一切諸佛體性平等，法身無二故；智慧平等，德無增減故；內用平等，悲願普應故。二者、佛所證法平等，即第一義。此二無二，稱此而了，故名善知。三、已踐下，明得佛位。謂佛有十地，如大乘同性經說：一、甚深難知廣明智德地，乃至第十、名毗盧遮那智海藏地。此十同是佛地，約德用成別。今普光明當其第一。普即廣義，光明即明。甚深難知，此文雖略，義在普中。舉初攝後，理實皆踐。又普光明亦十地之總，總不出於普法智光故。四、入於下，證佛三昧，謂海印等定，皆深廣如海；並通一實，故得稱門。
鈔：疏如大乘同性經說等者，經云：一、甚深難知廣明地，二、清淨身分威嚴不思議明德地，三、善明月幢實相海藏地，四、精妙金光功德神通智德地，五、火輪威藏明德地，六、虛空內清淨無垢燄光開相地，七、廣勝法界藏明界地，八、最勝普覺智藏能淨無垢徧無礙智通地，九、無邊億莊嚴回向照明地，十、毗盧遮那智海藏地。釋曰：此上十地同是佛地，約用成別。廣有其相，具如彼經。
於一切處，皆隨現身，世法所行，悉同其事，總持廣大，集眾法海，辯才善巧，轉不退輪；
疏：第二、於一切下，明起果用，文有三業：一、現佛身業，徧世同事；二、同佛意業，總持大法；三、得佛語業，能轉法輪。不退有四：一、稱理不退，無改說故；二、應機不退，無虛發故；三、利益不退，聞已必定故；四、調伏不退，天魔、外道不能動故。復有四種不退，謂信、位、證、念。今當第四念不退也。
鈔：疏不退有四等者，此有兩種四不退義：前義即十地論，一向約利他大用而說；後四不退，如常所辨。信謂十信，已滿十千劫故；亦是第六不退心也。位即十住第七不退住；不退墮聲聞、辟支佛地，故名位不退。證謂初地已證真如，已得不退。念即八地已上，念念入法流，心心趣寂滅，故得不退。
一切如來功德大海咸入其身；一切諸佛所在國土皆隨願往；已曾供養一切諸佛，無邊際劫歡喜無倦；一切如來得菩提處，常在其中親近不捨；恆以所得普賢願海，令一切眾生智身具足；
疏：第三、一切如來下，二行無礙德，謂引攝佛德，不礙修因故。文有五句：一、引攝佛德，然有二義：一、則行成攝果，二、則諸佛同加。二、一切下，隨佛徧生，不揀淨、穢也。三、已曾下，供佛集福。十方無邊，三世無際，此一切佛皆供養故；歡慶有遇，不住福相，故長時無厭。四、一切下，長為輔翼，義通真、應。五、恆以下，悲願調生，不以偏小利物，唯以同體普願攝物，令證菩提，方顯智體圓足。
成就如是無量功德。
疏：第二、成就下，總結多門。無得而稱也，菩薩之德焉。言不可周，宜以類取，故云如是無量。
鈔：疏無得而稱也，菩薩之德焉者，此借論語。泰伯篇言：子曰：泰伯，其可謂至德也已矣！三以天下讓，民無得而稱焉。意云：德既至深，故不能稱歎也。謂泰伯，即武王伯祖，文王之伯；弟名季歷，即文王之父。合當泰伯長子承嫡，知弟季歷必生聖子，讓而不受，託採藥於吳，故為至德。
疏：第二大段異生眾中總三十九眾，相從為三：第一、雜類諸神眾；第二、阿修羅下，八部四王眾；第三、三十三天下，欲、色諸天眾。
今初，有十九眾，通名神者，靈祇不測故。文皆三段：第一、標數辨類，第二、列名結數，第三、攝德圓滿。今第一、金剛神眾。初、辨類中，以執持此杵，守護佛故。然一一類，皆通有所表，如地表心地、海表德海等。觀其歎德，則知通意。今此表般若堅利，導於眾行，到彼岸故。
所謂：妙色那羅延執金剛神、日輪速疾幢執金剛神、須彌華光執金剛神、清淨雲音執金剛神、諸根美妙執金剛神、可愛樂光明執金剛神、大樹雷音執金剛神、師子王光明執金剛神、密燄勝目執金剛神、蓮華光摩尼髻執金剛神如是等而為上首。有佛世界微塵數，
疏：二、所謂下，列名結數。然諸眾立名，皆隨所得法門，為物立稱。一、那羅延者，此云堅固。由見佛妙色皆不可壞，故受此名。二、見佛身毛，猶如日輪現種種光，速摧障、惱，故名曰幢。三、見佛身光映蔽一切，猶如須彌顯於大海；神通等法，如華開敷故。四、圓音隨類，如雷震故。五、現為世主，以美妙根令物悟故。六、智光演法，令愛樂故。七、寶飾妙相，如華嚴樹；方便警物，如雷震音。八、福深相妙，炳著光明，如師子王處眾無畏。九、慈眼視物，為吉祥目，神通之燄密現物前故。十、雨此嚴具及光明故。下諸眾，皆類此知。至得法處，名當自顯。恐厭繁文，下略不釋。
鈔：第二、異生眾，疏一、那羅延者，此云堅固。見佛妙色等者，取下得法以釋此名。下經云：妙色那羅延執金剛神得見如來示現無邊色相身解脫門。偈云：汝應觀法王法王法如是色相無有邊普現於世間。
疏二、見佛身毛，猶如日輪等者，故下經云：日輪速疾幢執金剛神得佛身一一毛孔如日輪現種種光明雲解脫門。偈云：佛身一一毛光網不思議譬如淨日輪普照十方國。舉此為例，下皆準之。欲具釋者，但看下經，名、義俱了。餘三十八眾，例此，可知。
皆於往昔無量劫中恆發大願，願常親近、供養諸佛；隨願所行，已得圓滿，到於彼岸；積集無邊清淨福業；於諸三昧所行之境，悉已明達，獲神通力；隨如來住，入不思議解脫境界，處於眾會，威光特達；隨諸眾生所應現身，而示調伏；一切諸佛化形所在，皆隨化往；一切如來所住之處，常勤守護。
疏：第三、皆於下，攝德圓滿，十句分二：初二句總彰願、行，由昔願力得預法會，常為親侍；由今行滿，故能徧侍。後積集下，別顯滿相：一、福積淨業。二、智達定境。事定之境，隨事百千；理定之境，即真如實相；不思議定，則以無礙而為其境。今皆智照，故云明達。三、通隨佛住。四、入用難思。五、處眾超絕。六、應物調生。七、隨佛化形。八、護佛住處。文並可知。
復有佛世界微塵數身眾神，所謂：華髻莊嚴身眾神、光照十方身眾神、海音調伏身眾神、淨華嚴髻身眾神、無量威儀身眾神、最上光嚴身眾神、淨光香雲身眾神、守護攝持身眾神、普現攝取身眾神、不動光明身眾神如是等而為上首。有佛世界微塵數，皆於往昔成就大願，供養、承事一切諸佛。
疏：第二、身眾神，文三同前：初、辨類，有二義：一、身謂神之自身，眾即同生、同名及所隨者。凡有其一，必更有二，共有其三，三故名眾。能、所合目，名身眾神。二、約所主，謂此類神專以變化多身為佛事故。二、名。三、德。文並可知。
鈔：疏眾即同生、同名者，謂左、右肩童子。
復有佛世界微塵數足行神，所謂：寶印手足行神、蓮華光足行神、清淨華髻足行神、攝諸善見足行神、妙寶星幢足行神、樂吐妙音足行神、栴檀樹光足行神、蓮華光明足行神、微妙光明足行神、積集妙華足行神如是等而為上首。有佛世界微塵數，皆於過去無量劫中親近如來，隨逐不捨。
疏：第三、足行神，亦有二義：一、謂依止足行眾生及守護故。如下善見比丘，足行之神持華承足。故下德中戀仰如來。二、足所行處，即道路神，通表修行，履佛所行故。
復有佛世界微塵數道場神，所謂：淨莊嚴幢道場神、須彌寶光道場神、雷音幢相道場神、雨華妙眼道場神、華瓔光髻道場神、雨寶莊嚴道場神、勇猛香眼道場神、金剛彩雲道場神、蓮華光明道場神、妙光照耀道場神如是等而為上首。有佛世界微塵數，皆於過去值無量佛，成就願力，廣興供養。
疏：第四、道場神，從所依、所守得名。下諸神眾，類皆同此。言道場者，非唯護佛道場，但有莊嚴道場之處，即於中護。故下德中願供養佛，表護萬行道場及修行者故。
復有佛世界微塵數主城神，所謂：寶峰光耀主城神、妙嚴宮殿主城神、清淨喜寶主城神、離憂清淨主城神、華燈燄眼主城神、燄幢明現主城神、盛福光明主城神、清淨光明主城神、香髻莊嚴主城神、妙寶光明主城神如是等而為上首。有佛世界微塵數，皆於無量不思議劫嚴淨如來所居宮殿。
疏：第五、主城神，表行德防御法城、心城故，如摩耶處說。德中以己德行嚴佛宮殿者，一、佛殿為所守之最，瑩飾為尊佛故；二、主、伴善根互融攝故；三、瑩飾自心，佛安處故。
復有佛世界微塵數主地神，所謂：普德淨華主地神、堅福莊嚴主地神、妙華嚴樹主地神、普散眾寶主地神、淨目觀時主地神、妙色勝眼主地神、香毛發光主地神、悅意音聲主地神、妙華旋髻主地神、金剛嚴體主地神如是等而為上首。有佛世界微塵數，皆於往昔發深重願，願常親近諸佛。如來，同修福業。
疏：第六、主地神，表深重願荷負行德故，亦表心地為依持故。
復有無量主山神，所謂：寶峰開華主山神、華林妙髻主山神、高幢普照主山神、離塵淨髻主山神、光照十方主山神、大力光明主山神、威光普勝主山神、微密光輪主山神、普眼現見主山神、金剛密眼主山神如是等而為上首。其數無量，皆於諸法得清淨眼。
疏：第七、主山神，通表萬德高勝，性皆閑寂；別表智德最高。故德中云得清淨眼，名中多有光稱。
復有不可思議數主林神，所謂：布華如雲主林神、擢幹舒光主林神、生芽發耀主林神、吉祥淨葉主林神、垂布燄藏主林神、清淨光明主林神、可意雷音主林神、光香普徧主林神、妙光迥耀主林神、華果光味主林神如是等而為上首。不思議數，皆有無量可愛光明。
疏：第八、主林神，表以無漏智導於眾行，森聳建立。故德中云皆有可愛光明。
復有無量主藥神，所謂：吉祥主藥神、栴檀林主藥神、清淨光明主藥神、名稱普聞主藥神、毛孔光明主藥神、普治清淨主藥神、大發吼聲主藥神、蔽日光幢主藥神、明見十方主藥神、益氣明目主藥神如是等而為上首。其數無量，性皆離垢，仁慈祐物。
疏：第九、主藥神，表行德伏惑，資益法身。若約利他，則三業不空，如藥樹王。故下德中性皆離垢，即伏惑去病也；仁慈祐物，即進善補益也。名中總名主藥。藥既不同，神神各別。吉祥者，主香茅之類也。清淨光明，謂乳石之流。名稱普聞，如藥樹王、雪山忍草等。明見十方，謂眼藥等。約法，準之。
復有無量主稼神，所謂：柔軟勝味主稼神、時華淨光主稼神、色力勇健主稼神、增長精氣主稼神、普生根果主稼神、妙嚴環髻主稼神、潤澤淨華主稼神、成就妙香主稼神、見者愛樂主稼神、離垢淨光主稼神如是等而為上首。其數無量，莫不皆得大喜成就。
疏：第十、主稼神稼者，樹五穀也，表萬行法味資益自、他。他益稱心，故德中大喜成就。
復有無量主河神，所謂：普發迅流主河神、普潔泉澗主河神、離塵淨眼主河神、十方徧吼主河神、救護眾生主河神、無熱淨光主河神、普生歡喜主河神、廣德勝幢主河神、光照普世主河神、海德光明主河神如是等而為上首。有無量數，皆勤作意利益眾生。
疏：十一、主河神，即河伯之流也。表法河流注，潤益群品。又於生死瀑流拯彼漂溺。江、河、淮、濟，清、濁俱河。故生死法流，此神皆主。德中勤益生者，謂遇沿流，則平波息浪；逢泝泳，則微動輕風。水性之屬，深止而住居；陸行之流，富生而應采。導百川而去害，灌萬頃而開利，為勤作意利益眾生。約所表法，隨意消息。
鈔：疏第十一、主河神，即河伯之流者，外典說為河伯故。莊子。秋水篇云：秋水時至，百川灌河。涇流之大，兩涘渚涯之間不辨牛馬。也於是焉河伯欣然自喜，以天下之美為盡在己。順流而東行，至於北海；東面而視，不見水端。於是焉河伯始旋其面目，望洋向若而歎曰：野語有之曰：聞道百，以為莫己若者。我之謂也。釋曰：若即海若，海神名也。如下引之，皆此章具。今但取名河伯。亦名馮夷，故洛神賦云：馮夷鳴鼓，女媧清歌。
復有無量主海神，所謂：出現寶光主海神、成金剛幢主海神、遠塵離垢主海神、普水宮殿主海神、吉祥寶月主海神、妙華龍髻主海神、普持光味主海神、寶燄華光主海神、金剛妙髻主海神、海潮雷聲主海神如是等而為上首。其數無量，悉以如來功德大海充滿其身。
疏：十二、主海神，即海若之輩。表具含萬德，一一深廣也。名中三、名遠塵離垢者，瑜伽八十六云：現斷煩惱，離故遠塵；彼隨眠離繫，故離垢。今約近事。塵謂塵境，垢即煩惱。六根對境，了彼性空，故曰遠塵；眾惑不行，誠為離垢。心、境相藉，離垢由於遠塵。
復有無量主水神，所謂：普興雲幢主水神、海潮雲音主水神、妙色輪髻主水神、善巧漩澓主水神、離垢香積主水神、福橋光音主水神、知足自在主水神、淨喜善音主水神、普現威光主水神、吼音徧海主水神如是等而為上首。其數無量，常勤救護一切眾生，而為利益。
疏：十三、主水神者，通上河、海等水及雨、露、霜、雪等也。表法水含潤，等多義理故。德中拯溺為救，濟危為護。謂已溺邪見、貪愛水者，救之；將沈者，護之。而為利益，即雲、雨等潤，發生萬物也。法合，可知。
復有無數主火神，所謂：普光燄藏主火神、普集光幢主火神、大光普照主火神、眾妙宮殿主火神、無盡光髻主火神、種種燄眼主火神、十方宮殿如須彌山主火神、威光自在主火神、光明破暗主火神、雷音電光主火神如是等而為上首。不可稱數，皆能示現種種光明，令諸眾生熱惱除滅。
疏：十四、主火神，即宋無忌之流也。以顯智慧火燒煩惱薪，成熟善品，破無明暗耳。德中，夫火有二能：一、能為益，二、能為損。今用益止損。表法亦爾，示慧光以去暗，用益也；除惑苦之熱惱，止損也。
復有無量主風神，所謂：無礙光明主風神、普現勇業主風神、飄擊雲幢主風神、淨光莊嚴主風神、力能竭水主風神、大聲徧吼主風神、樹杪垂髻主風神、所行無礙主風神、種種宮殿主風神、大光普照主風神如是等而為上首。其數無量，皆勤散滅我慢之心。
疏：十五、主風神，通表方便無住，無所不摧；別表，如下。
復有無量主空神，所謂：淨光普照主空神、普遊深廣主空神、生吉祥風主空神、離障安住主空神、廣步妙髻主空神、無礙光燄主空神、無礙勝力主空神、離垢光明主空神、深遠妙音主空神、光徧十方主空神如是等而為上首。其數無量，心皆離垢，廣大明潔。
疏：十六、主空神，表法性空。別即離染、周徧等，亦各如名辨。德中，若情塵亂起，翳本性空；智日高升，則情雲自卷。空有日，而廓爾無際；智合理，而杳然無涯。故云爾耳。
復有無量主方神，所謂：徧住一切主方神、普現光明主方神、光行莊嚴主方神、周行不礙主方神、永斷迷惑主方神、普遊淨空主方神、大雲幢音主方神、髻目無亂主方神、普觀世業主方神、周徧遊覽主方神如是等而為上首。其數無量，能以方便普放光明，恆照十方，相續不絕。
疏：十七、主方神，即東方青帝等類也。表顯邪正、方隅，使行無迷倒。德中身智教光無不引攝，名普放也。無時不放，所以稱恆；如日周天，故相續不絕。
鈔：疏即東方青帝等類者，此主五方有五帝：東方甲、乙木，其色青，故東方為青帝；南方丙、丁火，其色赤，為赤帝；西方庚、辛金，其色白，為白帝；北方壬、癸水，其色黑，為黑帝；中央戊、己土，其色黃，為黃帝；若十二神，即一方有三故，故成十二。大集經說：十二獸皆是大菩薩示迹為之。廣如彼說。
復有無量主夜神，所謂：普德淨光主夜神、喜眼觀世主夜神、護世精氣主夜神、寂靜海音主夜神、普現吉祥主夜神、普發樹華主夜神、平等護育主夜神、遊戲快樂主夜神、諸根常喜主夜神、出生淨福主夜神如是等而為上首。其數無量，皆勤修習，以法為樂。
疏：十八、主夜神，表於無明、黑暗生死長夜導以慧明，令知正路。德中夜分忘寢，是曰勤修；翻彼長迷，故以法為樂。
復有無量主晝神，所謂：示現宮殿主晝神、發起慧香主晝神、樂勝莊嚴主晝神、香華妙光主晝神、普集妙藥主晝神、樂作喜目主晝神、普現諸方主晝神、大悲光明主晝神、善根光照主晝神、妙華瓔珞主晝神如是等而為上首。其數無量，皆於妙法能生信解，恆共精勤嚴飾宮殿。
疏：十九、主晝神，於晝攝化，顯行德恆明也。德中，先修正解，後勤正行。有信無解，增長無明；有解無信，還生邪見。信因解淨，解藉信深，晝之義也。上來多主器界，故但名神。準梵本，除金剛神，餘皆女神，表慈育故。菩薩同於彼類，以攝眾生。自下攝領有情，皆受王稱，並是丈夫。
復有無量阿修羅王，所謂：羅睺阿修羅王、毗摩質多羅阿修羅王、巧幻術阿修羅王、大眷屬阿修羅王、大力阿修羅王、徧照阿修羅王、堅固行妙莊嚴阿修羅王、廣大因慧阿修羅王、出現勝德阿修羅王、妙好音聲阿修羅王如是等而為上首。其數無量，悉已精勤摧伏我慢及諸煩惱。
疏：第二、八部四王眾，文有八段：前四雜類；後四能統是天王，所統是八部。今初、阿修羅，亦云阿素落，梵音楚夏耳。婆沙譯為非天。佛地論云：天趣所攝，以多行諂媚，無天實行，故曰非天。依阿毗曇：亦鬼趣攝，諂曲覆故。正法念經：鬼、畜二攝，以羅睺阿修羅是師子子故。伽陀經：天、鬼、畜攝。具上說故，由此或開六趣，或合為五。多好鬪諍，懷勝負故。或居眾相山中，或居海下，如正法念說。然有大力者，廣修福故。今之修福有懷勝負、諂媚心者，多生其中。
羅睺，此云攝惱，以能將手隱攝日、月，令天惱故。二、毗摩，此云絲也。質多羅，種種也。謂此王能以一絲幻作種種事故。德中實者，因、果俱慢故。權應偏摧，非不斷餘，故云及也。
鈔：疏依阿毗曇：亦鬼趣攝者，若依雜心第八修多羅品，亦畜生趣攝，有言阿修羅與天同趣，是故說言：汝先是天。問：若然，何不見天帝耶？答：諂曲所覆故。有說是大力餓鬼，天趣不攝故。問：若爾，釋天云何與相習近耶？答：天貪色故，勝負多故。鳩槃茶勒叉，亦餓鬼趣攝；緊那羅、毗舍遮、醯魯娑迦、闍羅頗來羅，皆畜生趣攝。上皆論文，因便引來。
復有不可思議數迦樓羅王，所謂：大速疾力迦樓羅王、無能壞寶髻迦樓羅王、清淨速疾迦樓羅王、心不退轉迦樓羅王、大海處攝持力迦樓羅王、堅固淨光迦樓羅王、巧嚴冠髻迦樓羅王、普捷示現迦樓羅王、普觀海迦樓羅王、普音廣目迦樓羅王如是等而為上首。不思議數，悉已成就大方便力，普能救攝一切眾生。
疏：二、迦樓羅，昔云金翅，正云妙翅，以翅有種種寶色莊嚴故。此就狀翻。若敵對翻，此云大嗉項，以常著龍於嗉中故。此鳥能食消魚、龍、七寶。然鳥及龍各具四生，謂卵、胎、濕、化。後後勝前前。劣不能食勝，謂卵生鳥不能食胎等；勝能噉劣，化食四生。如增一辨。以化食化，暫得充虛，亦表菩薩攝生。故離世間品云：菩薩迦樓羅如意為堅足，乃至搏撮人天龍安置涅槃岸。大速疾力者，增一中說：此鳥食龍，從金剛山頂鐵杈樹下，入海取龍，水未合間，還至本樹。是為速疾。大海處攝持力者，即是攝彼命將盡者食之，而龍受三歸及袈裟一縷在身，則不可取。菩薩亦爾，如前引離世間品說。又出現云：取善根熟眾生置佛法中。此為命盡。若心有邪歸，斷見所覆，則不可取。普觀海者，即周四天下求命盡龍。德中大方便力，即雖了眾生空，而能入有，是十力止觀也；普能救攝，即鼓生死大愛海水，取善根熟者也，如出現品說。
鈔：疏化食四生者，化最勝故，則濕生鳥食濕、胎、卵三生龍，胎生鳥食胎、卵二生龍，卵生鳥唯食卵生龍。然劣不能食勝，若有食者，其鳥即死。而可食者，日食一龍王、五百小龍。繞四天下，周而復始，次第取食。其鳥命將盡時，至海取龍，為龍吐毒，復不能食。饑火所燒，聳翅入海，直下至風輪際，為風所吹，還復卻上。如是七返，無處停足，遂至金剛山頂命終。以食龍故，其身毒氣發火自燒。難陀龍王恐燒寶山，降雨滅火，滴如車軸。其身肉消散，唯有心在，大如人髀，紺瑠璃色。輪王得之，用為珠寶；帝釋得之，為髻中珠。疏略不言。
疏亦表菩薩攝生下，約表以釋。引文云乃至者，彼經具云：菩薩迦樓羅如意為堅足方便勇猛翅慈悲明淨眼住一切智樹觀三有大海搏撮天人龍安置涅槃岸。
疏而龍受三歸者，菩薩處胎經佛自說：昔為金翅鳥，七寶宮殿等。時乃入海求龍為食。時彼海中有化生龍，龍子八日、十四日、十五日受如來齋八禁戒法。時鳥銜龍出海金翅鳥法，若食龍時，先從尾吞，求尾不得，已經日夜。明日龍出尾示金翅鳥云：化生龍者，我身是也。我若不持八關齋法者，汝即灰滅我。金翅聞已，悔過自責云：佛之威神甚深難量！請龍入宮，龍即隨入，乃請龍受八戒。一縷在身，即觀佛三昧海經。
疏又出現云：取善根熟眾生等者，即彼如來行中金翅闢海喻，喻如來無礙行。經云：佛子！譬如金翅鳥王飛行虛空，回翔不去。以清淨眼觀察海內諸龍宮殿，奮勇猛力，以左右翅鼓揚海水，悉令兩闢。知龍男、女命將盡者，而搏取之。如來。應。正等覺金翅鳥王亦復如是，住無礙行，以淨佛眼觀察法界諸宮殿中一切眾生。若曾種善根，已成熟者，如來奮勇猛十力，以止、觀兩翅鼓揚生死大愛海水，使其兩闢而撮取之，置佛法中，令斷一切妄想戲論，安住如來無分別無礙行。釋曰：觀前經文，自知廣、略。下釋救攝，引出現品，亦是此文。
復有無量緊那羅王，所謂：善慧光明天緊那羅王、妙華幢緊那羅王、種種莊嚴緊那羅王、悅意吼聲緊那羅王、寶樹光明緊那羅王、見者欣樂緊那羅王、最勝光莊嚴緊那羅王、微妙華幢緊那羅王、動地力緊那羅王、攝伏惡眾緊那羅王如是等而為上首。其數無量，皆勤精進觀一切法，心恆快樂，自在遊戲。
疏：三、緊那羅者，此云疑神，謂頂有一角，形乃似人，面極端正，見者生疑：為是人耶？為非人耶？因此立稱。依雜心論：畜生道攝。亦云歌神，以能歌詠，是天帝執法樂神，即四王眷屬。表菩薩示眾生形，而非眾生，常以法樂娛眾生故。德中要勤觀察，則得法樂怡神；自、他兼樂，為自在遊戲。
鈔：疏亦云歌神，即唐三藏譯。
復有無量摩睺羅伽王，所謂：善慧摩睺羅伽王、清淨威音摩睺羅伽王、勝慧莊嚴髻摩睺羅伽王、妙目主摩睺羅伽王、如燈幢為眾所歸摩睺羅伽王、最勝光明幢摩睺羅伽王、師子臆摩睺羅伽王、眾妙莊嚴音摩睺羅伽王、須彌堅固摩睺羅伽王、可愛樂光明摩睺羅伽王如是等而為上首。其數無量，皆勤修習廣大方便，令諸眾生永割癡網。
疏：四、摩睺羅伽者，此云大腹行，即蟒之類。亦表菩薩徧行一切，而無所行也。德中，此類聾騃，故令方便捨癡。
復有無量夜叉王，所謂：毗沙門夜叉王、自在音夜叉王、嚴持器仗夜叉王、大智慧夜叉王、燄眼主夜叉王、金剛眼夜叉王、勇健臂夜叉王、勇敵大軍夜叉王、富資財夜叉王、力壞高山夜叉王如是等而為上首。其數無量，皆勤守護一切眾生。
疏：五、夜叉王，初一是北方天王，即毗沙門是也。若從能領，是天眾攝。今從所領為名。然四王各領二部，從一立稱。夜叉，此云輕捷，飛空速疾故；亦云苦活。此天又領一部，名羅剎，此云可畏。名中云毗沙門者，此云多聞，以福德之名聞四方故。此一是天，夜叉之王；餘九是夜叉，夜叉即王。雖一是天，又從所領，況九皆夜叉，故非天眾。下三例然。如龍中娑竭羅王豈是天耶？德中，此類飛空噉人，故菩薩示為其王，翻加守護，亦令愛、見羅剎不害法身慧命也。
鈔：疏亦令愛、見羅剎不害法身慧命者，涅槃十一浮囊喻中羅剎乞浮囊，合以愛、見羅剎。謂一切眾生或因貪愛煩惱破戒，如有人明信因果，正見在懷，但為惑纏，遂破禁戒，名愛羅剎；二者以見不正，撥無因果，起諸邪見斷、常等見，便破禁戒，謂破無罪，名見羅剎。但彼令破戒，此害慧命，以之為異，羅剎義同。
復有無量諸大龍王，所謂：毗樓博叉龍王、娑竭羅龍王、雲音妙幢龍王、燄口海光龍王、普高雲幢龍王、德叉迦龍王、無邊步龍王、清淨色龍王、普運大聲龍王、無熱惱龍王如是等而為上首。其數無量，莫不勤力興雲布雨，令諸眾生熱惱消滅。
疏：六、龍王，亦初一是天，即西方天王。毗樓博叉，唐三藏譯云醜目。毗樓，醜也；博叉，目也。日照三藏譯云毗，徧也，多也；樓者，具云嚕波，此云色也；博吃叉，此云諸根也。謂眼等諸根有種種色，故以為名。此不必醜也。此王主二部，謂龍及富單那。富單那者，此云熱病鬼也。娑竭羅，此云海也。於大海中，此最尊故，獨得其名。德叉迦，舊云多舌，以嗜語故；正云能害害於所害。德叉者，能害也；迦者，所害也。謂若瞋噓視，人、畜皆死也。
無熱惱者，即阿耨達池之龍也。諸龍有四熱惱，今皆離故。四熱，至下當釋。智論云：此龍是七地菩薩。須彌藏經云：是馬形龍主。又一切龍總有五種形類：一、象形，善住龍王為主；二、蛇形，難陀龍王為主；三、馬形，阿那婆達多龍王為主；四、魚形，婆樓那龍王為主；五、蝦蟆形，摩那斯龍王為主。德中，外則雲行雨施，散去炎毒；內則慈雲廣被，法雨普霑，散業、惑、苦之熱惱。
鈔：疏須彌藏經等者，經有兩卷，此即下卷。功德天自敘云：我與世尊往昔於因陀羅幢相王佛所，同時發誓願。今願悉滿，心意滿足，是故如來出現於世，我今得住功德之處。我今雖復住功德處，猶未圓滿昔本誓願。何以故？此處多有象龍。下即義引，謂：諸惡龍惱害眾生，請佛除滅。佛告須彌藏龍仙菩薩云：汝於往昔然燈佛所，為化諸龍，起大勇猛。今四生龍有於惡毒、氣毒、見毒、觸毒、齧毒、貪瞋癡毒，云何當令如法除滅？彼菩薩答：我入其窟，入深三昧。彼當降伏。廣說竟云：我從阿僧祇劫勇猛精進，故能教化一切眾生。此諸龍王於大乘法精進修行，謂：此善住龍王為一切象形龍主，此難陀龍王為一切蛇形龍主，此阿耨達龍王為一切馬形龍主，此婆樓那龍王為一切魚形龍主，此摩那蘇婆帝龍王為一切蝦蟆形龍主。如是等諸大龍王，能與眾生作諸衰惱。自餘諸龍，自力不堪作上衰患。此五大龍安住大乘，有大威德。是大龍王各各佛前率諸眷屬，不令起作如上災禍。於佛、法、僧三寶種性久住於世，不令速滅。
疏德中雲行雨施者，語出周易。乾卦。彖曰：大哉乾元！萬物資始，乃統天。雲行雨施，品物流形；大明終始，六位時成。時乘六龍以御天。乾道變化，各正性命。保合大和，乃利貞。首出庶物，萬國咸寧。釋曰：乾為龍也，六爻皆龍。今釋於龍，宜取乾德，況雲行雨施。
復有無量鳩槃茶王，所謂：增長鳩槃茶王、龍主鳩槃茶王、善莊嚴幢鳩槃茶王、普饒益行鳩槃茶王、甚可怖畏鳩槃茶王、美目端嚴鳩槃茶王、高峰慧鳩槃茶王、勇健臂鳩槃茶王、無邊淨華眼鳩槃茶王、廣大天面阿修羅眼鳩槃茶王如是等而為上首。其數無量，皆勤修學無礙法門，放大光明。
疏：七、鳩槃茶王，初一是南方天王，即毗樓勒叉，此云增長主，謂能令自、他善根增長故。此王更領一部，謂薜荔多。薜荔多者，此云魘魅鬼。餘如音義。德中，此類障礙深重，故偏明無礙；自學權、實無礙，法界智光以利眾生。
鈔：疏餘如音義者，前後不多引音義，以鳩槃茶，此譯為陰囊，其狀稍偎故，指在音義耳。舊云冬瓜鬼，亦以狀翻。
復有無量乾闥婆王，所謂：持國乾闥婆王、樹光乾闥婆王、淨目乾闥婆王、華冠乾闥婆王、普音乾闥婆王、樂搖動妙目乾闥婆王、妙音師子幢乾闥婆王、普放寶光明乾闥婆王、金剛樹華幢乾闥婆王、樂普現莊嚴乾闥婆王如是等而為上首。其數無量，皆於大法深生信解，歡喜愛重，勤修不倦。
疏：八、乾闥婆，此云尋香，謂諸樂兒不事生業，但尋諸家飲食香氣，即往設樂，求食自活，因此世人號諸樂人為乾闥婆。彼能執樂，故以名焉。亦云食香，止十寶山間，食諸香末，即帝釋執樂神也。帝釋須樂，此王身有相現。提頭賴吒即東方天王，此云持國，謂護持國土，安眾生故。此從所領為名。更領一部，名毗舍闍，此云噉精氣，謂噉有情及五穀精氣故。德中大法，即大緣起法也。信解，故歡喜；深心，故愛重。既歡既重，故不替修行。
疏：第三、月天子下，十二段明欲、色諸天眾。天者，自在義、光明義、清淨義。智論云：天有三種：一、人天，謂帝王；二、生天，謂欲、色等；三、淨天，謂佛、菩薩第一義天。今通後二。然諸天壽之長短、身之大小、衣服輕重、宮殿勝劣，俱舍十一及瑜伽等論、起世等經，皆廣辨之。恐繁，不敘。
鈔：疏然諸天壽之長短等者，俱舍。世界品云：人間五十年下天一晝夜乘斯壽五百上五倍倍增色無晝夜殊劫數等身量無色初二萬後後二二增。言身量者，頌云：欲天俱盧舍四分一一增色天踰繕那初四增半半此上增倍倍唯無雲減三。釋曰：俱盧舍即二里；踰繕那即十六里，以八俱盧舍為一踰繕那故，則四天王天身長半里，至第六天身長三里，以半里半里增故。有引三法度經云：忉利天身長一由旬，衣二由旬。廣一由旬者，以彼誤譯里為由旬，不知彼失，故妄引耳。四天王天半里，忉利天則一里。餘可例知。
上云劫數等身量者，色界梵眾天身長半由旬，則天壽半劫。餘可例知。云初四增半半者，二、梵輔天則一由旬，三、大梵則一由旬半，四、少光則二由旬。此上諸天，皆倍倍增，唯無雲天減三由旬。所以減者，略出一意：唯無量光天四由旬，光音則八，少淨十六，無量淨三十二，徧淨六十四，至無雲天，合有一百二十八，減卻三由旬，有一百二十五。此上七天倍倍增之，至色究竟天，欲成一萬六千劫故，則身長一萬六千由旬。又云：少光上下天大全半為劫。謂少光已上，大全為劫，謂八十中劫為一劫也。自下諸天，大半為劫，即四十中劫為一劫也。言中劫者，即一增、一減劫也。
言衣服輕重者，四天王衣十二銖，忉利六銖，夜摩三銖，兜率一銖半，化樂一銖，他化半銖。上皆減半也。言宮殿等殊者，月天，長阿含云：其城正方一千九百六十里，高下亦爾。二分天金、一分瑠璃。王座二十里，遙看似圓，而實正方。日天同此，但量加半由旬。三十三天中，宮名善現，周萬踰繕那，高一半，金城雜飾，其地柔軟，中有殊勝殿，周千踰繕那。此上諸天，皆倍倍勝，可以意得。今但略消名意，故指廣在餘。
復有無量月天子，所謂：月天子、華王髻光明天子、眾妙淨光明天子、安樂世間心天子、樹王眼光明天子、示現清淨光天子、普遊不動光天子、星宿王自在天子、淨覺月天子、大威德光明天子如是等而為上首。其數無量，皆勤顯發眾生心寶。
疏：文中，先有七段明欲界天，後有五段明色界天。前中即分為七：今初、月天子，月者，缺也，有虧缺故。下面頗胝迦寶水精所成，能冷，能照，表菩薩得清涼慈，照生死夜，如云菩薩清涼月等。名中初一是總。雖標總稱，即受別名。下皆準此。德中顯發眾生心寶者，水珠見月，則流潤發光；淨心遇緣，則慈流智發。生了既發，正因顯然；生由性成，則了非外入。生與不生無二，發乃發其本心，故顯、發雙辨。
復有無量日天子，所謂：日天子、光燄眼天子、須彌光可畏敬幢天子、離垢寶莊嚴天子、勇猛不退轉天子、妙華瓔光明天子、最勝幢光明天子、寶髻普光明天子、光明眼天子、持勝德天子、普光明天子如是等而為上首。其數無量，皆勤修習利益眾生，增其善根。
疏：二、日天子，日者，實也，常充實故。下面亦頗胝迦寶火精所成，能熱，能照，表菩薩智照故。又日以陽德，月以陰靈，一能破暗，表根本破惑；一能清涼，表後得益物。又依寶性論：法日有四義：一、破暗如慧；二、照現如智；三、輪淨如解脫；四、上三不相離，如同法界也。名中可畏敬幢者，為惡者畏其照明，為善者敬其辦業；以斯超出，故以名幢。德中居者辦業，成就本行等利益也；生長穀稼，開敷覺華等，為增長善根。如出現品。
鈔：疏又日以陽德，月以陰靈，即文選。月賦中言。
復有無量三十三天王，所謂：釋迦因陀羅天王、普稱滿音天王、慈目寶髻天王、寶光幢名稱天王、發生喜樂髻天王、可愛樂正念天王、須彌勝音天王、成就念天王、可愛樂淨華光天王、智日眼天王、自在光明能覺悟天王如是等而為上首。其數無量，皆勤發起一切世間廣大之業。
疏：三、三十三天者，佛地論等皆云：妙高山四面各有八大天王，帝釋居中，故有三十三也。下釋天名，皆依佛地。名中言釋迦等者，釋迦，能也；因陀羅，主也。具足，應云釋迦提桓因陀羅。提桓，天也，即云能天主，撫育勸善，能為天主故。更有異釋，如音義說。德中言發起廣大業者，令修普賢行故。以此天居地天之頂，總御四洲；雖勝事頗多，猶懼修羅之敵。若修善者眾，即天侶增威；苟為惡者多，即諸天減少。故多好勸發，況受佛付囑大權，應為至如堅常啼之心、施雪山之偈、成尸毗大行、破盧志巨慳、談般若於善法堂中、揚大教於如來會下等，皆是發起廣大業也。
鈔：疏更有異釋，如音義者，彼云：釋迦，正云鑠迦羅，此云帝也。因陀羅，此云主也。古來釋同佛釋種族望之稱，謬之深矣。又楞伽大雲疏云：天帝名有一百八。今略舉三：一、因陀羅，此云尊重，三十三天共尊重故；二、云釋迦，此云勇猛，威德勇猛勝諸天故；三、名不蘭陀，此云降伏，以能降伏阿修羅故。
疏猶懼修羅之敵者，修羅嫉天有甘露味，諸天求修羅之女色，因起爭競。廣有因緣。疏若修善者，即下正法念經說：帝釋知修羅欲來，遽遣天使，令觀閻浮之人為修善多，為作惡多？若修善多，知戰必勝，故生歡喜；若為惡者多不孝父母，不敬三寶，則生憂悴，知戰不勝。今言減少者，兼辨餘時。為惡必墮三塗，故人、天減少。
疏況受佛付囑者，則淨名、大品等，皆囑天帝。疏大權應為者，小乘中說是須陀洹；若準此經，例是大權菩薩。
疏至如下，引事證成。堅常啼之心，大品般若；施雪山之偈，即涅槃十三；成尸毗大行，即方便報恩經；破盧志巨慳，即盧志長者經；談般若等者，大品廣說；揚大教等者，淨名、大品等。其類非一，恐厭文繁，不能具出。
復有無量須夜摩天王，所謂：善時分天王、可愛樂光明天王、無盡慧功德幢天王、善變化端嚴天王、總持大光明天王、不思議智慧天王、輪臍天王、光燄天王、光照天王、普觀察大名稱天王如是等而為上首。其數無量，皆勤修習廣大善根，心常喜足。
疏：四、須夜摩天，須者，善也，妙也；夜摩，時也。具云善時分天。論云：隨時受樂，故名時分天。又大集經：此天用蓮華開、合，以明晝夜。又云：赤蓮華開為晝，白蓮華開為夜。故云時分也。隨此時別，受樂亦殊，故論云隨時受樂也。德中，心恆喜足者，喜足在於第四。今慕上而修。
復有不可思議數兜率陀天王，所謂：知足天王、喜樂海髻天王、最勝功德幢天王、寂靜光天王、可愛樂妙目天王、寶峰淨月天王、最勝勇健力天王、金剛妙光明天王、星宿莊嚴幢天王、可愛樂莊嚴天王如是等而為上首。不思議數，皆勤念持一切諸佛所有名號。
疏：五、兜率陀天王，此云喜足。論云：後身菩薩於彼教化，多修喜足之行故。得少意悅為喜，更不求餘為足。德中，彼天是諸佛上生之處，故令修念佛三昧也。召體曰名，響頒人、天為號，通號、別名，皆悉念也。不計一方，故云一切，以諸如來同一法界，體德均故。念即明記，而慧逾增；持而不忘，故無間斷。以佛為境，何五塵之能惑哉？
復有無量化樂天王，所謂：善變化天王、寂靜音光明天王、變化力光明天王、莊嚴主天王、念光天王、最上雲音天王、眾妙最勝光天王、妙髻光明天王、成就喜慧天王、華光髻天王、普見十方天王如是等而為上首。其數無量，皆勤調伏一切眾生，令得解脫。
疏：六、化樂天王，論云：樂自變化，作諸樂具以自娛樂。又但受自所化樂，不犯他故，名為善化也。變謂轉變，轉粗為妙；化謂化現，無而忽有。德中以出世化，故得解脫。
復有無數他化自在天王，所謂：得自在天王、妙目主天王、妙冠幢天王、勇猛慧天王、妙音句天王、妙光幢天王、寂靜境界門天王、妙輪莊嚴幢天王、華蘂慧自在天王、因陀羅力妙莊嚴光明天王如是等而為上首。其數無量，皆勤修習自在方便廣大法門。
疏：七、他化自在天王，論云：令他化作樂具以自娛樂，顯己自在故。名中寂靜境界門者，境為入理之處，即是門也。根無躁動，故稱寂靜。根即門也。根無取著，方見境空，合為門也。故央掘經云：明見來入門具足無減修。德中，物、我自在，即廣大法門。
復有不可數大梵天王，所謂：尸棄天王、慧光天王、善慧光明天王、普雲音天王、觀世言音自在天王、寂靜光明眼天王、光徧十方天王、變化音天王、光明照耀眼天王、悅意海音天王如是等而為上首。不可稱數，皆具大慈，憐愍眾生；舒光普照，令其快樂。
疏：第二、色界諸天眾有五眾，以第四禪有二眾故。然四靜慮攝天多少？下經頻列，至十藏品，當會釋之。多依十八。初靜慮四，二、三各攝三天，皆舉最上以勝攝劣，故但列一。下文說頌，徧觀諸天。第四靜慮自攝九天，上五小乘聖居，非此正被；異生位中廣果至極，故今列之；大自在天，三千界主，所以別列。
今初、大梵天王眾，佛地論云：離欲寂靜，故名為梵。具云梵摩，此云清潔寂靜，謂創離欲染，故名清潔；得根本定，名為寂靜。尸棄，此云持髻，謂此梵王頂有肉髻，似螺形故，亦名螺髻；或云火頂，以火災至此故。貌如童子，身白銀色，衣金色衣，禪悅為食。德中，本修慈心，得生梵世；等流相續，還愍眾生。好請轉法輪，故智光照物；不為汙行，故身光發揮。若有遇之，身心悅樂。
復有無量光音天王，所謂：可愛樂光明天王、清淨妙光天王、能自在音天王、最勝念智天王、可愛樂清淨妙音天王、善思惟音天王、普音徧照天王、甚深光音天王、無垢稱光明天王、最勝淨光天王如是等而為上首。其數無量，皆住廣大寂靜喜樂無礙法門。
疏：第二、光音天，二禪第三天也。智論亦云：第二禪通名光音。彼天語時，口出淨光故。有云：彼無尋、伺，言語亦無，用光當語，故名光音。瑜伽名極光淨，謂淨光徧照自、他處故。德中，定生喜樂，離尋、伺故，得寂靜名。然凡得之，捨動求靜，故非廣大；味定之喜，非無礙法。今菩薩即動而靜，不散不味，是為廣大無礙法門也。
復有無量徧淨天王，所謂：清淨名稱天王、最勝見天王、寂靜德天王、須彌音天王、淨念眼天王、可愛樂最勝光照天王、世間自在主天王、光燄自在天王、樂思惟法變化天王、變化幢天王、星宿音妙莊嚴天王如是等而為上首。其數無量，悉已安住廣大法門，於諸世間勤作利益。
疏：第三、徧淨天，此天離喜，身、心徧淨故。德中，身、心徧淨，未為廣大；物、我無二，普益世間，方為廣大也。
復有無量廣果天王，所謂：愛樂法光明幢天王、清淨莊嚴海天王、最勝慧光明天王、自在智慧幢天王、樂寂靜天王、普智眼天王、樂旋慧天王、善種慧光明天王、無垢寂靜光天王、廣大清淨光天王如是等而為上首。其數無量，莫不皆以寂靜之法而為宮殿，安住其中。
疏：第四、廣果天，即第四禪第三天，於異生善果，此最廣故，所有功德勝下三故。德中，此天離八災患，世中最寂。今以實智住本寂之宮。
復有無數大自在天王，所謂：妙燄海天王、自在名稱光天王、清淨功德眼天王、可愛樂大慧天王、不動光自在天王、妙莊嚴眼天王、善思惟光明天王、可愛樂大智天王、普音莊嚴幢天王、極精進名稱光天王如是等而為上首。不可稱數，皆勤觀察無相之法，所行平等。
疏：第五、大自在者，梵云摩醯首羅是也，於三千界最自在故。智論第二云：此天有八臂、三目，乘白牛，執白拂，一念之間能知大千雨滴。下經同此。準智論第十一：過五淨居，有十住菩薩住處，亦名淨居，號大自在天王。又三乘中立此為淨土，是報身所居；約實，但是第十地菩薩攝報之果，多作彼王耳。德中，三界之頂非無相不超，非離相求，故所行平等。
疏：然上釋名歎德，多從義便，以順類殊。若約實德，無不互有，皆可虛求。眾海雲集竟。
