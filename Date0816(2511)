政黃牛者，錢塘人，住余杭功臣山。幼孤，為童子，有卓識，詞語皆出人意表，其師稱於人。有大檀越奇之，以度牒施之，跪奉謝而不受。其師問故，曰：恩不可輕受，彼非知我者，特以師之言，施百千於一童子，保其終身能施物不責報乎？如來世尊大愿度生，則有慈蔭，今妙法蓮華經是也。當折節誦持，恩并歸一，於義為安。其師自是益奇之。
年十八，果以其志為大僧，游方問道三十年乃罷。其居功臣山，嘗跨一黃犢，蔣侍郎堂出守杭州，與政為方外友。每來謁，必巾，呼童子使熟炙，韶方饑，意作藥石，久之，乃橘皮湯一盃。韶匿笑去，曰：無乃太清乎！
政風調高，老益清癯，嘗自贊其像曰：貌古形疏倚杖梨，分明畫出須菩提，解空不許離聲色，似聽孤猿月下啼。
端師子者，吳興人也。始見弄師子者，發明心要，則以彩帛像其皮，時時著之，因以為號。住西余山，嗣姑蘇翠峰月禪師。
西余去湖州密邇，每雪，朝著彩衣入城，小兒爭譁逐之。從人乞錢，得即以散饑寒者。錢穆父赴官浙東，見之，約明日飯。端黎明獨往，避雨入道旁人家，幼婦出迎，俄其夫至，詬逐，竟為邏卒所收。
穆父吏速客見之，問故，曰：煩寄聲錢公，本來赴齋，中涂奸情事發，請自飯。
穆父聞之，驚且笑顧客曰：此僧胸中無一點疑事。
又嘗見持死雞疾行者，挽衣問何之，曰：雞為貍害，法不可食，將棄水中。端苦求之，道路聚觀諷曰：當得偈，乃可與。
端跪作祭文，曰：維靈生有鷹鴉之厄，死有湯鑊之災。生時要汝報曉，死後無人收埋。奉為轉化檀施，施肚為汝作棺材目，誦數句，即持錢地坐去，缺薄者，易之而去。好歌漁父詞，月夕必歌之達旦。
有狂僧，號回頭和尚，以左道鼓動流俗，士大夫亦安其妄。方對丹陽守呂公肉食，端竟至，指曰：正當與麼時，如何是佛？回頭不能遽對，端捶其頭，推倒乃行。
又有妖人，號不托，掘秀州城外地，有佛像，建塔其上，傾城信敬。端見，揕住曰：如何是佛？不托擬議，端趯之而去。
章丞相子厚請升座，使俞秀老撰疏叙其事曰：推倒回頭，趯翻不托，七軸之蓮經未誦，一聲之漁父先聞。
端聽僧官宣至此，以手耶揄曰：止！乃坐，引聲吟曰：本是瀟湘一釣客，自東自西自南北。大眾雜然稱善。
端顧笑曰：我觀法王法，法王法如是。下座。
子厚留飯，端瞋，說偈曰：
章惇章惇，請我看墳。
我卻吃素，汝卻吃葷。
子厚為大笑。
時呂太尉吉甫亦留丹陽，三人者，日過從，吉甫誦禪定功德諸般若中第一，曰：惠卿修之十年，子厚獨稱鍛可忘憂，稽康得僊，竟作劍解。
端說偈曰：
章公好學仙，呂公好坐禪，
徐六喻擔板，各自見一邊。
聞者傳以為笑樂。元佑初，圓照禪師自京師慧林退歸姑蘇，見端於甘露，曰：汝非端師子乎？
曰：是。
圓照戲之曰：村師子耳！
端應聲曰：村師子村弄，眉毛與眼一齊動，開卻口，肚直徿，不愛人取奉。直饒弄到帝王宮，也是一場乾打哄。圓照粹美，不悟其譏也。
端客無錫，欲歸湖，且行江上，問：有湖秀便舡乎？
篙師曰：我行常潤舡也。
端欣然曰：亦可。乃附船尾。
高郵秦觀少游聞其高道，請升座於廣慧，端以手自指曰：天上無雙月，人間只一僧。一堂風冷淡，千古意分明。少游首肯之。
端高自稱譽，吐語奇怪，逸人也。病牙久不愈，謂眾曰：明日遷化去。眾以為戲語，請說偈，端索筆大書曰：
端師子，太慵懶，未死牙齒先壞爛，
二時伴眾赴堂，粥飯都趕不辦。
如今得死是便宜，長眠百事皆不管，
第一不著看官，第二不著吃粥飯。
五更遂化，閱世七十二。東吳祠之，以為散圣。
贊曰：予竄海外三年而還，叢林頓衰，耆年物故無余，所至鶵道，人成阡陌，皆飽食游談無根而已。喟然長想，如政黃牛、端師子輩，皆三十年前少叢林者，然高風逸韻且爾，況其傳法度生者乎？因載兩士平生大槩，使後之俊流得以覽觀焉。