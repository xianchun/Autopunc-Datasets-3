爾時，世尊告具壽舍利子：今有法門，名無染著陀羅尼，是諸菩薩所修行法，過去菩薩之所受持，是菩薩母。
說是語已，具壽舍利子白佛言：世尊！陀羅尼者，是何句義？世尊！陀羅尼者，非方處、非非方處。
作是語已，佛告舍利子：善哉！善哉！舍利子！汝於大乘已能發起，信解大乘，尊重大乘。如汝所說，陀羅尼者，非方處、非非方處，非法、非非法，非過去、非未來、非現在，非事、非非事，非緣、非非緣，非行、非非行，無有法生，亦無法滅，然為利益諸菩薩故，作如是說。於此陀羅尼功用、正道、理趣、勢力安立，即是諸佛功德、諸佛禁戒、諸佛所學、諸佛秘意、諸佛生處，故名無染著陀羅尼最妙法門。
作是語已，舍利子白佛言：世尊！惟愿善逝為我說此陀羅尼法！若諸菩薩能安住者，於無上菩提不復退轉，成就正愿，得無所依、自性辯才，獲希有事，安住圣道，皆由得此陀羅尼故。
佛告舍利子：善哉！善哉！如是！如是！如汝所說。若有菩薩得此陀羅尼者，應知是人與佛無異。若有供養、尊重、承事、供給此菩薩者，應知即是供養於佛。舍利子！若有余人聞此陀羅尼，受持讀誦，生信解者，亦應如是恭敬供養，與佛無異。以是因緣，獲無上果。
爾時，世尊即為演說陀羅尼曰：
佛告舍利子：此無染著陀羅尼句，若有菩薩能善安住，能正受持者，當知是人若於一劫、若百劫、若千劫、若百千劫，所發正愿無有窮盡，身亦不被刀杖、毒藥、水、火、猛獸之所損害。何以故？舍利子！此無染著陀羅尼是過去諸佛母、未來諸佛母、現在諸佛母。舍利子！若復有人以十阿僧企耶三千大千世界滿中七寶奉施諸佛，及以上妙衣服、飲食、種種供養經無數劫，若復有人於此陀羅尼乃至一句能受持者，所生之福倍多於彼。何以故？舍利子！此無染著陀羅尼甚深法門是諸佛母故。
時具壽舍利子及諸大眾聞是法已，皆大歡喜，咸愿受持。
爾時，世尊於大眾中告阿難陀曰：汝等當知，有陀羅尼名如意寶珠，遠離一切災厄，亦能遮止諸惡雷電。過去如來應正等覺所共宣說，我於今時於此經中亦為汝等大眾宣說，能於人天為大利益，哀愍世間，擁護一切，令得安樂。
時諸大眾及阿難陀聞佛語已，各各至誠瞻仰世尊，聽受神咒。
佛言：汝等諦聽！於此東方有光明電王名阿揭多，南方有光明電王名設羝嚕，西方有光明電王名主多光，北方有光明電王名蘇多末尼。若有善男子、善女人得聞如是電王名字及知方處者，此人即便遠離一切怖畏之事，及諸災橫悉皆消殄。若於住處書此四方電王名者，於所住處無雷電怖，亦無災厄及諸障惱，非時枉死悉皆遠離。
爾時，世尊即說咒曰：
我某甲及此住處，一切恐怖、所有苦惱、雷電霹靂，乃至枉死，悉皆遠離，莎訶。
爾時，觀自在菩薩摩訶薩在大眾中，即從座起，偏袒右肩，合掌恭敬，白佛言：世尊！我今亦於佛前略說如意寶珠神咒，於諸人天為大利益，哀愍世間，擁護一切，令得安樂，有大威力，所求如意。即說咒曰：
我某甲及此住處，一切恐怖、所有苦惱乃至枉死，悉皆遠離。愿我莫見罪惡之事，常蒙圣觀自在菩薩大悲威光之所護念，莎訶。
爾時，執金剛秘密主菩薩即從座起，合掌恭敬，白佛言：世尊！我今亦說陀羅尼咒，名曰無勝，於諸人天為大利益，哀愍世間，擁護一切，有大威力，所求如愿。即說咒曰：
世尊！我此神咒，名曰無勝擁護。若有男女一心受持、書寫、讀誦、憶念不忘，我於晝夜常護是人，於一切恐怖乃至枉死悉皆遠離。
爾時，索訶世界主梵天王即從座起，合掌恭敬，白佛言：世尊！我亦有陀羅尼微妙法門，於諸人天為大利益，哀愍世間，擁護一切，有大威力，所求如愿。即說咒曰：
世尊！我此神咒，名曰梵治，悉能擁護持是咒者，令離憂惱及諸罪業，乃至枉死悉皆遠離。
爾時，帝釋天主即從座起，合掌恭敬，白佛言：世尊！我亦有陀羅尼，名跋折羅扇你，是大明咒，能除一切恐怖厄難，乃至枉死悉皆遠離，拔苦與樂，利益人天。即說咒曰：
爾時，多聞天王、持國天王、增長天王、廣目天王俱從座起，合掌恭敬，白佛言：世尊！我今亦有神咒，名施一切眾生無畏，於諸苦惱常為擁護，令得安樂，增益壽命，無諸患苦，乃至枉死悉皆遠離。即說咒曰：
爾時，復有諸大龍王，所謂末那斯龍王、電光龍王、無熱池龍王、電舌龍王、妙光龍王，俱從座起，合掌恭敬，白佛言：世尊！我亦有如意寶珠陀羅尼，能遮惡電，除諸恐怖，能於人天為大利益，哀愍世間，擁護一切，有大威力，所求如愿，乃至枉死悉皆遠離，一切毒藥皆令止息，一切造作蠱道咒術、不吉祥事悉令除滅。我今以此神咒奉獻世尊，惟愿哀愍慈悲納受！當令我等離此龍趣，永舍慳貪。何以故？由此慳貪，於生死中受諸苦惱。我等愿斷慳貪種子。即說咒曰：
世尊！若有善男子、善女人，口中說此陀羅尼明咒，或書經卷，受持、讀誦、恭敬、供養者，終無雷電霹靂及諸恐怖苦惱憂患，乃至枉死悉皆遠離，所有毒藥、蠱魅、厭禱、害人虎、狼、師子、毒蛇之類，乃至蚊虻，悉不為害。
爾時，世尊普告大眾：善哉！善哉！此等神咒皆有大力，能隨眾生心所求事，悉令圓滿，為大利益，除不至心，汝等勿疑。
時諸大眾聞佛語已，歡喜信受。
爾時，大辯才天女於大眾中，即從座起，頂禮佛足，白佛言：世尊！若有法師說是金光明最勝王經者，我當益其智慧，具足莊嚴言說之辯。若彼法師於此經中文字句義所有忘失，皆令憶持，能善開悟，復與陀羅尼摠持無礙。又此金光明最勝王經，為彼有情已於百千佛所種諸善根、常受持者，於贍部洲廣行流布，不速隱沒。復令無量有情聞是經典，皆得不可思議捷利辯才、無盡大慧，善解眾論及諸伎術，能出生死，速趣無上正等菩提，於現世中增益壽命，資身之具悉令圓滿。
世尊！我當為彼持經法師及余有情，於此經典樂聽聞者，說其咒藥洗浴之法。彼人所有惡星、災變，與初生時星屬相違疫病之苦，斗諍、戰陣、惡夢、鬼神、蠱毒、厭魅、咒術起屍，如是諸惡為障難者，悉令除滅。諸有智者應作如是洗浴之法，當取香藥三十二味，所謂：菖蒲、牛黃、苜蓿香、麝香、雄黃、合昏樹、白及、芎藭、狗杞根、松脂、桂皮、香附子、沉香、栴檀、零淩香、丁子、郁金、婆律膏、葦香、竹黃、系細豆蔻、甘松、藿香、茅根香、叱脂、艾納、安息香、芥子、馬芹、龍花須、白膠、青木，皆等分以布灑星日，一處搗篩，取其香末，當以此咒咒一百八遍，咒曰：
若樂如法洗浴時，應作壇場方八肘，可於寂靜安隱處，念所求事不離心。
應涂牛糞作其壇，於上普散諸花彩。當以凈潔金銀器，盛滿美味并乳蜜。
於彼壇場四門所，四人守護法如常，令四童子好嚴身，各於一角持瓶水。
於此常燒安息香，五音之樂聲不絕，幡蓋莊嚴懸繒彩，安在壇場之四邊。
復於場內置明鏡，利刀兼箭各四枚，於壇中心埋大盆，應以漏版安其上。
用前香末以和湯，亦復安在於壇內，既作如斯布置已，然後誦咒結其壇。
結界咒曰：
如是結界已，方入於壇內，咒水三七遍，散灑於四方。次可咒香湯，滿一百八遍，四邊安幔障，然後洗浴身。
咒水咒湯咒曰：
若洗浴訖，其洗浴湯及壇場中供養飲食，棄河池內，余皆收攝。如是浴已，方著凈衣。既出壇場，入凈室內，咒師教其發弘誓愿：永斷眾惡，常修諸善，於諸有情，興大悲心。以是因緣，當獲無量隨心福報。復說頌曰：
若有病苦諸眾生，種種方藥治不差，若依如是洗浴法，并復讀誦斯經典，
常於日夜念不散，專想殷懃生信心，所有患苦盡消除，解脫貧窮足財寶。
四方星辰及日月，威神擁護得延年，吉祥安隱福德增，災變厄難皆除遣。
次誦護身咒三七遍，咒曰：
爾時，大辯才天女說洗浴法壇場咒已，前禮佛足，白佛言：世尊！若有苾芻、苾芻尼、鄔波索迦、鄔波斯迦，受持、讀誦、書寫流布是妙經王，如說行者，若在城邑、聚落、曠野、山林僧尼住處，我為是人將諸眷屬作天伎樂，來詣其所，而為擁護。除諸病苦、流星變怪、疫疾斗諍、王法所拘。惡夢、惡神為障礙者，蠱道厭術悉皆除殄。饒益是等持經之人、苾芻等眾及諸聽者，皆令速渡生死大海，不退菩提。
爾時，世尊聞是說已，贊辯才天女言：善哉！善哉！天女！汝能安樂利益無量無邊有情，說此神咒及以香水壇場法式，果報難思。汝當擁護最勝經王，勿令隱沒，常得流通。爾時，大辯才天女禮佛足已，還復本座。
爾時，法師授記憍陳如婆羅門，承佛威力，於大眾前贊請辯才天女曰：
聰明勇進辯才天，人天供養悉應受，名聞世間遍充滿，能與一切眾生愿。
依高山頂勝住處，葺茅為室在中居，結軟草以為衣，在處常翹於一足。
諸天大眾皆來集，咸同一心申贊請，惟愿智慧辯才天，以妙言詞施一切。
爾時，辯才天女即便受請，為說咒曰：
爾時，辯才天女說是咒已，告婆羅門言：善哉！大士！能為眾生求妙辯才及諸珍寶神通智慧，廣利一切，速證菩提。如是應知受持法式。即說頌曰：
先可誦此陀羅尼，令使純熟無謬失。歸敬三寶諸天眾，請求加護愿隨心，
敬禮諸佛及法寶，菩薩獨覺聲聞眾。次禮梵王并帝釋，及護世者四天王，
一切常修梵行人，悉可至誠殷重敬。可於寂靜蘭若處，大聲誦前咒贊法，
應在佛像天龍前，隨其所有修供養。於彼一切眾生類，發起慈悲哀愍心。
世尊妙相紫金身，系想正念心無亂。世尊護念說教法，隨彼根機令習定，
於其句義善思惟，復依空性而修習。應在世尊形像前，一心正念而安坐，
即得妙智三摩地，并獲最勝陀羅尼。如來金口演說法，妙響調伏諸人天，
舌相隨緣現希有，廣長能覆三千界。如是諸佛妙音聲，至誠憶念心無畏。
諸佛皆由發弘愿，得此舌相不思議，宣說諸法皆非有，譬如虛空無所著。
諸佛音聲及舌相，系念思量愿圓滿。若見供養辯才天，或見弟子隨師教，
授此秘法令修學，尊重隨心皆得成。若人欲得最上智，應當一心持此法，
增長福智諸功德，必定成就勿生疑。若求財者得多財，求名稱者獲名稱，
求出離者得解脫，必定成就勿生疑。無量無邊諸功德，隨其內心之所愿。
若能如是依行者，必得成就勿生疑。當於凈處著凈衣，應作壇場隨大小。
以四凈瓶盛美味，香花供養可隨時，懸諸繒彩并幡蓋，涂香末香遍嚴飾，
供養佛及辯才天，求見天身皆遂愿。應三七日誦前咒，可對大辯天神前。
若其不見此天神，應更用心經九日，於後夜中猶不見，更求清凈勝妙處。
如法應畫辯才天，供養誦持心無舍，晝夜不生於懈怠，自利利他無窮盡。
所獲果報施群生，於所求愿皆成就。若不遂意經三月，六月九月或一年，
殷懃求請心不移，天眼他心皆悉得。
爾時，憍陳如婆羅門聞是說已，歡喜踴躍，嘆未曾有，告諸大眾，作如是言：汝等人天一切大眾，如是當知，皆一心聽。我今更欲依世諦法，贊彼勝妙辯才天女。即說頌曰：
敬禮天女那羅延，於世界中得自在。我今贊嘆彼尊者，皆如往昔仙人說。
吉祥成就心安隱，聰明慚愧有名聞，為母能生於世間，勇猛常行大精進。
於軍陣處戰勝，長養調伏心慈忍。現為閻羅之長姊，常著青色野蠶衣，
好丑容儀皆具有，眼目能令見者怖。無量勝行超世間，歸信之人咸攝受。
或在山巖深險處，或居坎窟及河邊，或在大樹諸藂林，天女多依此中住。
假使山林野人輩，亦常供養於天女，以孔雀羽作幡旗，於一切時常護世。
師子虎狼圍遶，牛羊雞等亦相依，振大鈴鐸出音聲，頻陀山眾皆聞響。
或執三戟頭圓髻，左右持日月旗，黑月九日十一日，於此時中當供養。
或現婆蘇大天女，見有斗戰心常愍，觀察一切有情中，天女最勝無過者。
權現牧牛歡喜女，與天戰時常得勝，能久安住於世間，亦為和忍及暴惡。
大婆羅門四明法，幻化咒等悉皆通，於天仙中得自在，能為種子及大地。
諸天女等集會時，如大海潮必來應，於諸龍神藥叉眾，咸為上首能調伏。
於諸女中最梵行，出言猶如世間主，於王住處如蓮華，若在河津喻橋栰。
面貌猶如盛滿月，具足多聞作依處，辯才勝出若高峰，念者皆與為洲渚。
阿蘇羅等諸天眾，咸共稱贊其功德，乃至千眼帝釋主，以殷重心而觀察。
眾生若有悕求事，悉能令彼速得成，亦令聰辯具聞持，於大地中為第一。
於此十方世界中，如大燈明常普照，乃至神鬼諸禽獸，咸皆遂彼所求心。
於諸女中若山峰，同昔仙人久住世，如少女天常離欲，實語猶如大世主。
普見世間差別類，乃至欲界諸天宮，唯有天女獨稱尊，不見有情能勝者。
若於戰陣恐怖處，或見墮在火坑中，河津險難賊盜時，悉能令彼除怖畏。
或被王法所枷縛，或為怨讎行殺害，若能專注心不移，決定解脫諸憂苦。
於善惡人皆擁護，慈悲愍念常現前，是故我以至誠心，稽首歸依大天女。
爾時，婆羅門復以咒贊天女曰：
敬禮敬禮世間尊，於諸母中最為勝，三種世間咸供養，面貌容儀人樂觀。
種種妙德以嚴身，目如修廣青蓮葉，福智光明名稱滿，譬如無價末尼珠。
我今贊嘆最勝者，悉能成辦所求心，真實功德妙吉祥，譬如蓮花極清凈。
身色端嚴皆樂見，眾相希有不思議，能放無垢智光明，於諸念中為最勝。
猶如師子獸中上，常以八臂自莊嚴，各持弓箭刀矟斧，長杵鐵輪并羂索。
端正樂見如滿月，言詞無滯出和音，若有眾生心愿求，善事隨念令圓滿。
帝釋諸天咸供養，皆共稱贊可歸依，眾德能生不思議，一切時中起恭敬。
莎訶。此上咒誦是咒亦是贊，若持咒時，必先誦之。
若欲祈請辯才天，依此咒贊言詞句，晨朝清凈至誠誦，於所求事悉隨心。
爾時，佛告婆羅門：善哉！善哉！汝能如是利益眾生，施與安樂，贊彼天女，請求加護，獲福無邊。此品咒法有略有廣，或開或合，前後不同。梵本既多，但依一譯，後勘者知之。