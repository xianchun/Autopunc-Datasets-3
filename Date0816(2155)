第六、釋十二因緣或是有為，或是無為第七、釋或說心常，或說無常第八、釋五欲樂或障道，或不障道第九、釋煖、頂、忍、世第一法或在欲界，或在三界第十、釋或謂布施唯在意業，或是五陰第十一、釋或有三無為，或無三無為第十二、釋或有造色，或無造色第十三、釋有無作色、無無作色第十四、釋或有心數，或無心數第十五、釋二十五有，或五、六、七、八有第十七、釋犯重失戒，或不失義第十八、釋或說四果人成佛，或說不成第十九、釋佛性即眾生有，離眾生有第二十、釋有十方佛、無十方佛善男子！我經中說：云何名為至十二因緣定是有為。
僧亮曰：有為無常，無為是常。二種：一、斷滅無常，非眾生數也；二、不斷滅無常，十二因緣也。常亦有二：生滅常者，十二緣也；不生滅常者，謂涅盤也。是為十二因緣亦常、無常。而或者聞因緣生滅，便與草木同盡，聞不生滅，謂與涅盤一相，起諍論也。
僧宗曰：第六諍論也。若論正義，十二因果相生，至佛乃盡也。今執有為，所以成謬者，謂從生至老死，斷而不復續，乖於相續也。言無為者，謂都無斷也。
寶亮曰：十二因緣實是有為。言有為者，所以成諍者，以其不作因果相續有為故也。謂各各當體斷滅，無復因果相故也。
我又一時告諸比丘至有佛無佛，性相常住。
僧亮曰：以相續不異故，名為常也。
善男子！有十二緣不從緣生至說十二緣定是無為。
僧亮曰：雖引四句，但取初句，釋生惑之由也。不從緣生者，未與緣合也。從緣生非十二緣者，以不具十二，故言非也。
寶亮曰：第二句云有十二緣不從緣生，謂未來世十二枝者，未來未起，故言不從緣生耳。而或者謂常故，不從緣生，此本據昔教為語也。然執者各偏言有為無復相續，二家悉乖，故諍也。
善男子！我經中說：一切眾生至唱言：如來說心定常。
僧亮曰：色有異相，故說壞；而心無異相，故說常也。或者聞色壞而心常，便謂心不生滅，下至上也。
僧宗曰：第七諍論也。若論正義，實法則前滅而後生也，假名則始終為一也。或者聞說心，則上行不解相續，言有此心，常而不滅，向上受生也。
善男子！我於一時為頻婆至唱言：如來說心定斷。
僧亮曰：聞五陰俱壞，便謂心亦如色，有大小、長短等異也。
僧宗曰：聞說無常，謂舍此陰身，心亦斷滅，不復續也。
寶亮曰：言常則一向不滅，言斷則頓無相續，所以成諍也。
善男子！我經中說，我諸弟子至說受五欲定遮正道。
僧亮曰：外道以斷事為道，故臥灰食糠也。佛法不爾，而或者聞在欲不障，謂欲心現前，亦不障道也。聞欲心是障，便謂香華等事亦能障道，故起諍也。
善男子！我經中說：遠離煩惱至說第一法在無色界。
僧亮曰：說羅漢果也。欲界無在羅漢也。三界定皆能修第一法，入見諦道，唯除非想一地，下三皆欲能佛隨事異說，而或者各當所聞，偏執生諍也。修第一法時，能伏見結，名遠離，未見四諦，未究竟斷故，未得解脫，在於初禪。至第四禪者，欲界定少慧多，無色定多慧少，色界定慧等易用，故說其易處也。或者便謂上下皆不能也。得阿那含果者，此經無超越說。得第三果者，三空下結已經伏斷。見真諦時，無漏觀利，雖經初果，終不住也。今說其住處耳。
僧宗曰：第九諍論也。若論正義，欲界心及四禪心悉能作世第一法觀也。三空亦可得有，但此地心難用，是以人不從難多取易，地地皆悉是伏結，爾時未得真無漏。若利根者，身在欲界，悉能懸滿上地心，能伏上地結也。鈍根者，未必能爾，要須次第生也。為利根故，說第一法在欲界，不解佛意，謂一向欲界，不得用禪地心也。若聞說四禪作四法觀，為從根本地心，謂一向不用欲界，乖中道故，所以諍也。
寶亮曰：理而談者，三界心盡，得作第一法也。自有人則福厚，不凈福薄，凈必由信有心凈也。初三，一具二凈，余二互有信心，雖有優劣，皆得稱凈。而或者聞說凈施由信，信是意業，便謂施具在意，故起諍也。
善男子！我於一時復作是說至唱言：佛說施即五陰。
僧亮曰：佛因中說果，謂五事施也。或者聞是食即施業，外可施之物，無非是施，五陰攝法斷盡，故言施即五陰。
僧宗曰：第十諍論也。就正義而言者，心為施等之主，色以助成，身口助意。但身口非情靈之法，聞說二種是凈，便謂唯一意業，不關身口。聞說施是五事，便謂但色非心。復為諍也。
寶亮曰：若有行道來久，舍心成就，一切時中常行故。佛為此人說施即是意，不待身口方成也。自復有人善根微劣，須身口助成，方能惠施。若不動身口，直興心念，不成施業。佛為此人說施具是五陰也。或者取佛意謬，若聞說施唯意者，則都不關身口也。言具五陰者，要須備三業。兩執各偏，是故成諍論也。
善男子！我於一時宣說：涅樂至唱言：佛說無三無為。
僧亮曰：佛說二諦，世諦有因，因有二種：一、有法用；二、無法用。無法用者，三無為也。有法用者，謂五陰也。或者聞涅樂能斷生死，便言有無為法，法入所攝也。聞其無法，謂無涅樂，能斷生死，起諍論也。燈滅直明滅而已，更無滅法生也。涅盤亦爾，直煩惱滅，更無法生也。以煩惱滅，生死不續，是無法之用，名虛空也。是總相空，故稱常稱遍也。世間無為，可言造根由大成，離因無果，乃至忽滑。若依四大品所明，皆悉不分四大，不辨此語，謂過去四大，造三世色，言現在身口業色所由而有，由過去三世生愛，愛後廣生諸善心數也。因觸而生者，因六識後生。然非是觸者，從識後次第生想、受等，名為心數。凡夫不解，謂別有心數法。此為失也。
善男子！我或時說：唯有一有至說有五有，或言六有。
僧亮曰：有眾生有五陰，名眾生陰，是有為也。二者，謂因果也。三者，謂三界也。四者，謂四生也。五者，謂五道。六者，為六趣也。七者，謂七識處也。八者，謂八神生也。或云是八禪，此不攝有，盡似非人。九者，謂九眾生居也。不得佛意，不解廣略，直以五、六為定也。
僧宗曰：第十五諍論也。佛說一有至二十五，皆是隨方釋化。
善男子！我往一時至唱言：如來說八戒齋具受乃得。
僧亮曰：不具受得者，不一時受五也。以其心弱，不能誓止五惡，故不能生戒。一時受五，則心強能生也。不能具持，便舍四留一，是名一分也。不違佛意，謂單受一戒，不得戒也。具受乃得者，以一日一夜為具。何者？在家戒有二種：一、終身；二、不終身。不終身者，以心為期，或一日，或十五日，或一日一夜，或但一月，或但一夜，皆得成齋。經有證：迦旃延余凈戒也。
善男子！我於經中告諸比丘至至阿羅漢不得佛道。
僧亮曰：至佛更無異路，名一也。皆得佛道者，八萬行具能至佛，故名道。聞一乘一緣，謂聲聞已具。是則失旨也。
僧宗曰：第十八諍論也。聞說一乘一道，謂唯有一道，則傷方便也。聞說須陀洹分流，乃至羅漢，言唯一向永不作佛。并失佛意，成諍論也。
寶亮曰：諸人唱言四果皆得佛道。理實得佛，所以言諍者，以其言得者，謂即時得，不道未來故也。言不得，便謂始終斷滅，一向不得。所以成諍也。
善男子！我於此經說言：佛性至眾生佛性離眾生有。
僧亮曰：第九地佛性有因有果，因即眾生非離藏，便言已有，在於因中。皆不當理，為諍論也。
善男子！我又說言：眾生佛性至眾生佛性離眾生有。
僧亮曰：正因及果，二性是常，佛以虛空為譬。離與不離，義同上釋也。
善男子！我又復說：眾生佛性至眾生佛性離眾生有。
僧亮曰：義同上釋也。
善男子！我又復說眾生者至悉有佛性，或說言無。
僧亮曰：如盲說象、盲問乳等，總結上事，明不見者，說不得實，所以諍也。
善男子！我於處處經中至諸大乘經中說有十方佛。
僧亮曰：若有二佛，眾生則不生難遭之想。而或者聞此說已，謂十方界皆無。所以起諍也。
僧宗曰：第二十諍論也。若論正義者，就應用之中，此間一化，唯有一佛法嚴念，我當向彼間佛學也。欲捉物心，故云一世間中無二佛也。若聞有者，便言佛佛不相關；若言無者，但得有一。是故諍論也。
善男子！如是諍訟是佛境界，非諸聲聞、緣覺所知。
僧亮曰：眾生有三眾，二乘人根在正定，於向諍事，雖不自見，而能從此生信斷疑。
寶亮曰：上既列諍論竟，今還結也。明如此之理，非淺識所知。佛是一切智人，隨根施作，無非益物，唯智者乃知也。
若人於是生疑心者至生決定者，是名執著。
僧亮曰：信等五根，能斷煩惱也。眾生二種，有愛多，有見多。而愛多者，於二說生疑，若從善友，必能生信以斷疑也。
迦葉菩薩白佛言：世尊至不能放舍，是名執著。
僧亮曰：見多則執，執則著也。
寶亮曰：此下是大段中第四也。明執著故起邪見，斷善根之相也。凡愚妄計，盡是無明，皆不稱理，故六十二見通名為疑。但於邪執之時，自有決、不決心，然正理而於皆是不了之心故。此下文句，佛廣解闡提起過之源，以己之癡，推無因果，易可見也。
迦葉復言：世尊！見如是執著至不能摧壞諸疑網故。
僧亮曰：執者之信，不從解生，雖信即不信也。何者？信無我之心，必不信世諦之我，故信即不信，謂非善也。不能壞諸疑網者，以凈信斷疑，而信不從理，不成凈信，不能斷疑也。
迦葉復言：世尊！如是人者至是人亦當名著名疑。
僧亮曰：謂執者於所執不疑也。不疑即是疑者，佛語皆實不虛，雖復偏執不疑，已為二說所壞。信不成就，即是疑也。
善男子！是可名定，亦得名疑至是人何故生於疑心。
僧亮曰：疑從二種見聞覺知法生，今以見類聞也。疑由佛二說，須陀洹無二說也。
迦葉言：世尊！如佛所說至是故我言不了故疑。
僧亮曰：廣釋疑緣，皆由先經見聞，後則疑也。