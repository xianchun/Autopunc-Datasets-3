上堂云：你不見道：一塵含法界。所以道：有一智人，破塵出經卷，量等三千大千世界。你欲破不破？我今舉起，大家求此事，三千世界收在一微塵，四大海水歸一滴，須彌納芥子中。若求自己，只在一毫毛。你若一毫毛處見得，三千大千總成經卷，只是自己動這個境界不得，所以真境不現。說什麼纖毫覺處，總是偎刀避箭，懼境藏形，你喚這個作什麼？兄弟！如石壓草相似，或然拈卻石，依舊習氣只在，須是隨處了卻，始得與境為主，免塵境使喚始得。大難！大難！千難萬難，只是殼解，他後銜鐘負鞍阿誰苦？才有些子覺觸處，便擬望與人為師。大錯！須說凡了卻凡，須說圣了卻圣，舉一例諸，無非恁麼。不易！不易！珍重！珍重！下座。
問：如何是大隨一面事？
師云：無東西南北。
問：如何是生死中事？
師云：水上浮漚，內外不見。
問：如何是中理一句？
師云：表不從。
進云：師決志事如何？
師云：言下知音。
問：如何是道用心處？
師云：莫自謾。
問：陀那微細識，到此如何分？
師云：你眼只解觀色，還解聽聲否？
問：萬法歸一，一歸何處？
師云：萬法元不歸。
問：六國未寧時如何？
師云：臣灰功。
進云：直得君臣道合時如何？
師云：不見有君臣。
問：如何是自在？
師云：不自在。
進云：不自在時如何？
師云：卻自在。
問：中雪瑤堦時如何？
師云：不厭世境。
問：曹溪一路事如何？
師云：老僧道如不凈坑。
進云：何以如此？
師云：佛祖兩路，了不相干。
問：久處寒巖，何以日不照？
師云：不照寒巖，寒巖終不出來就你日光。
問：離光影，如何是師性？
師云：和光吐出。
進云：莫鬼語。師便打。
問：如何是最初一句？
師云：是末是本。
問：如何是大隨境？
師云：不似學人。
進云：何故不道？
師云：不然。
問：如何是最初處？
師云：莫妄想。
問：隱隱不停波時如何？
師云：敬禮常住三寶。
進云：息浪停波，為什麼沙石轉多？
師云：為你斷伊。
問：學人只如浮云，以鏡捉光，何處安排？
師云：與云為主。
問：寸草未生時如何？
師云：老僧無米吃，終不下大隨山。
問：祖意教意，是同是別？
師云：不究始，不顧末。
問：路逢古佛時如何？
師云：你或逢駝驢象馬，喚作什麼？
師云：夫上代諸德，莫非求實，不自瞞昧，豈比飛蛾投火，自傷自壞。他明白了被生死輪回拘障不得，所以識不能識，智不能知。不聞道：釋迦掩室，凈名杜口，須菩提無說而說，釋梵絕聽而聽。此事大難！大難！珍重！
上堂，問：萬法從心起，未審心從何起？
師云：石牛沿江走，水底火燒天。
問：如何是大隨山？
師云：耳不聞，眼不見。
進云：如何是山中人？
師云：千人眾，萬人眾，不向一人，不背一人。
問：掘一丈見一丈空，將一丈土填一丈空，未審空歸何處？
師云：莫將這個道理為佛法。出去！出去！
問：佛法遍一切處，未審教學人什麼處駐足？
師云：大海從魚躍，長空任鳥飛。
問：撲碎驪龍珠，請師明活寶。
師云：明活寶且置，作麼生是你撲碎底珠？僧無語。
問：法、報、化三身佛亦非說，如何是本來身？
師云：海底如意珠，始終無不應。
問：如何是大人相？
師云：肚上不帖牓。
師問僧：向什麼處去？
僧云：西山住庵去。
我向東山喚汝，汝便來得麼？
僧云：不然。
師云：汝住庵未得。
問：生死到來時如何？
師云：遇茶吃茶，遇飯吃飯。
進云：誰受供養？
師云：合取鉢盂。
師庵側有一龜，僧問：一切眾生皮百年，枝分派別，披法衣據座唱道者，不啻萬數，大抵穿鑿破裂，隨言取義，析文生解，求其直截根源如古尊宿者，固未易得。今欲辟其邪而示之正，使知所趨向，不亦難哉？然世必有一睹斯錄，然契而獨得者，庶乎佛日重輝，慧命不絕。於是乎書，時崇寧四年閏二月十五日也。
師諱法真，貌古有威，眉垂覆睫。嘗聞老宿輩，皆稱為定光佛示蹟。於劍南梓州鹽亭縣王氏家生，族本簪纓，妙齡夙悟，決志尋師，於慧義寺，今護圣寺竹林院是也。師圓具後，遂游南方。初見藥山、道吾、云巖、先洞，次至嶺外大溈和尚會下，數載食不至充，臥不求暖，清苦鏈行，履操不群，大溈一見乃深器之。
一日，大溈問曰：闍黎在老僧此中，不曾問一轉話。
師云：教某甲向什麼處下口？
溈云：何不道如何是佛？師便作手勢掩溈口。
溈嘆曰：子真得其髓。從此名傳嶺外，聲振寰中。
爾後聿旋西蜀，寄錫於天彭口山龍懷寺，路傍煎茶普施三年。忽一日往後山，見一古院，號大隨山，群峰矗秀，澗水清泠，中有一樹，圍四丈余，根蟠劫石，勢聳云霄，南開一門，面虛通，不假斤斧，自然一庵，師乃居之，比夫迦葉三峰，維摩丈室不遠矣，時人皆目之為木禪庵。師居十有余年，影不出山，迹不出俗，道德彌著，聲聞遐彰，知者四方不遠千里，櫛足函丈，朝參暮請，虛往實歸。
時蜀王崇重師名，凡三詔不從。王慕師孤風，無由一見，遂於光天元年十月十五日，遣內侍齎紫衣、師號、寺額等賜師，師不受。凡三度送至，師確意卻之，王愈欽師德，再遣使出敕云：寡人心愿，此回禪師如準前不受，乃卿之罪也，回必誅卿。
天使奉圣旨再往師處，師亦不受，天使懃懇拜禮告云：禪師此回若更不受君命，某必受戮，愿師慈悲，免某禍患。師不獲已受之。
師既受已，使復告師，求回表謝恩。師云：老僧自住山來無紙墨，汝隨我口傳語大王：須善保，治家治國，事無偏傾。領取傳言，無令忘失。欲求相見是何年月？使依師言，回闕奏王。
王深悅，再令天使詣山中長生侍奉師，師亦不受，復云：老僧不為名利，須得個人作什麼？天使忙然，師且權留之。
師於乾德元年己卯七月十五日齋前辭眾，端坐而化，俗壽八十六，僧臘六十六。時王聞之哀慕師，心不勝慘怛，急宣中書令王宗壽齎香燭備具等，到山致祭，敕葬歸塔。神異頗多，不可具述。
維乾德元年，歲次己卯十月乙未朔十五日己酉，弟子扶天佐命，忠烈功臣，開府儀同三司檢校太尉、太子太傅兼中書令、食邑五千戶嘉王宗壽謹以香燭茶果之奠，致祭于故神照禪師之靈。惟靈大教蓍龜，釋宗水監，傳心印以悟道，握智珠以談空，三乘洞曉其真如，四眾頗虔於精妙。
自攜瓶錫來駐靈山，斥鷲嶺之高僧，超人天之勝果，云臻士庶，渴法如仰於醍醐；雨驟緇黃，得旨似沾於甘露。方化緣而大布，何香火而或虧？蓋以諸行無常，是生滅法，爰歸真寂，永斷沈淪。弟子宗壽，幸以孱庸，久欽德宇，克慕出塵之益，將隆離垢之能，豈料法舟俄登彼岸。今則遷神已卜歸塔行期，恨無緇地之能，并寫終天之訣，敢陳蘋藻，式表追攀，靈監澄明。伏惟尚饗！