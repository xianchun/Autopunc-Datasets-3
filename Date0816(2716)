做工夫，最初要發個破生死心堅硬，看破世界身心悉是假緣，無實主宰。若不發明本具底大理，則生死心不破；生死心既不破，無常殺鬼念念不停，卻如何排遣？將此一念作個敲門瓦子，如坐在烈火焰中求出相似，亂行一步不得，停止一步不得，別生一念不得，望別人救不得，當恁麼時，只須不顧猛火，不顧身命，不望人救，不生別念，不肯暫止，往前直奔，奔得出，是好手。
做工夫，貴在起疑情。何謂疑情？如生不知何來，不得不疑來處；死不知何去，不得不疑去處。生死關竅不破，則疑情頓發，結在眉睫上，放亦不下，趁亦不去。忽朝樸從腳跟下一時覷破，看是甚麼道理？有多少法門與上座作疑求解？始知從前所學底事，只是生死根源，陰界活計。所以古人道：見聞不脫，如水月。
評：見聞緣慮，誰人不有？要有大轉變始得。若不與工夫相應，從水晶宮里穿下過來，終沒交涉。古德云：知解入心，如油入面，永無出期。不可不謹。
紹巖禪師云：諸仁者！今日國主致請，只圖諸仁者明心，此外別無道理。諸仁者還明心也未？莫不是語言譚笑時，凝然杜默時，參尋知識時，道伴商略時，觀山翫水時，耳目絕對時，是汝心否？如上所解，盡為魔魅所著，豈曰明心？
評：語不是，默不是，見聞不是，離見聞亦不是，作麼生會？即今禪者莫亂統好。
巖云：更有一類人，離身中妄想外，別認徧十方世界，含日月，包太虛，謂是本來真心，斯亦外道所計，非明心也。
評：此喚作偏空外道，又安得身心一如，身外無余耶？即今禪和子不曾遇人，自作主宰，多落斯見。
又諸仁者要會麼？心無是者，亦無不是者，汝擬執認，其可得乎？
評：前二種是病，過在執認二字上。此段是藥，但無是非執認，病即愈矣。
瑞鹿禪師云：大凡參學，未必學問話是參學，未必學揀話是參學，未必學代語是參學，未必學別語是參學，未必學捻破經論中奇特言語是參學，未必捻破祖師奇特言語是參學。若於如是等參學，任你七通八達，於佛法中倘無見處，喚作乾慧之徒。豈不聞：聰明不敵生死，乾慧豈免苦輪？
評：今時人類皆如是，正所謂拋卻真金拾瓦礫，不肯真實參究，恣口頭三昧。如香巖問一答十，問十答百，豈不是通達？於佛法中，無有見處，父母未生前一句子便不柰何。今時學語之流，且道濟得甚麼邊事？
瑞鹿禪師云：若也參學，應須真實參學始得。行時，行時參取；立時，立時參取；坐時，坐時參取；眠時，眠時參取；語時，語時參取；默時，默時參取；一切作務時，一切作務時參取。既向如是等時參，且道參個甚麼人？參個甚麼語？到這，須自有個明白處始得。若不如是，喚作造次之流，則無究竟之旨。
評：要切究此參底語是甚麼語？參底人是甚麼人？若不究此語，不識此參底人，是謂空過，非參學也。
芭蕉云：如人行次，忽遇前面萬丈深坑，背後野火來逼，兩畔是荊棘林，若也向前，則墮在坑壍；若也退後，則野火燒身；轉側，則被荊棘林礙。當與恁麼時，作麼生免得？若也免得，有出身之路；若免不得，墮身死漢。
評：直須不顧危亡，始得個徹頭，稍生疑議，則喪身失命。芭蕉此語，最為工夫緊要。學者多求知解，墮在玄奧窠臼，不向這留意，是謂空過一生。