爾時，國主嚴熾王聞大薩遮尼乾子所說正法，歡喜信受，即時問訊大薩遮尼乾子言：大師仁慈！而能遠涉游化眾生，道路多難，不審大師四大調和，氣力安不？眾生易化不？諸弟子眾如說行不？幸蒙大師不恥我國，今得奉見，聞說正法，我心歡喜，如見慈母，如饑得食，如渴得水，如裸得衣，如貧得寶，如熱得涼，如寒得火，如盲得視，如聾得聽，如囚得赦，如賤得貴，如迷得返，如學逢師，我心歡喜亦復如是。復作是言：大師當知！我從向來，心自思念：正法難聞，良師難遇，人身難得，諸根難具，正見難生，信心難發，合會難俱，自在難逢，太平難值。如是諸難，我皆免離。今遇大師，如入大海，欲采珍寶，得大寶渚。我有所疑，悉欲請問，惟愿大師賜決所疑！
時大薩遮尼乾子告嚴熾王言：隨王所疑，今悉可問。我當為王分別解說，除決所疑，令王開解。
爾時，嚴熾王見大薩遮尼乾子聽許問已，心生歡喜，而發問言：大師！何等生法？何等住持？於何法上而有此名？
薩遮尼乾子言：大王當知！所言生者，謂諸眾生；言住持者，謂器世間；言眾生者，謂五取陰聚，名為眾生。以何等法名五取陰？謂色取陰聚、受取陰聚、想取陰聚、行取陰聚、識取陰聚。大王當知！依此五法，說名眾生，說器世間。說眾生者，謂攝四生：卵生、胎生、濕生、化生；說器世間者，謂攝虛空、地、水、火、風。
王言：大師！誰能護此一切眾生？誰能護持此器世間？
答言：大王！皆是眾生自業果報及王國主力能護持。
王復問言：大師！云何自業果報能護眾生？
答言：大王！有諸眾生自業增上果報力故，而生勝處。而彼眾生於一切物無吝護心，不生彼我自他之心，一切所須資生之物不加功力，隨念具足，盡其命住，安隱快樂。離麤病苦：寒、熱、饑、渴種種痛惱，亦無惡心迭相加害，亦無欺誑虛妄之心。聚落城邑七寶莊嚴，常行勝樂妙觸境界。滿足千歲，壽盡舍身，而生天上善道受樂。如此所謂北郁單越業護眾生。
大王當知！復有眾生依於自業果報力故，生勝妙處，身有光明，飛騰虛空，處禪悅樂以為美食，不入胎生，壽命無量，住世長遠。如此所謂劫初眾生。大王當知！復有眾生依自業報過去功德勝因力故，生世間中，而知敬心尊重父母及家尊長并諸沙門、凈行人等以為福田。常行善行，作所應作，畏於惡行，常受善種王隨順轉輪圣王教令。大王當知！如是名為大地國主王化眾生。
王言：大師！諸余小王依何等法治國養民，得為如法？
答言：大王！諸小王等依王論法，以道治國，護諸眾生，除轉輪王。何以故？轉輪圣王出在世時，彼時眾生離諸不善，惡貪法心，離顛倒貪心，離邪見心。彼彼諸國無有非法屠獵師等。何以故？依法王法，明識罪福，心不迷悶，不疑於法，動則合理，不生過非故。大王當知！如是名為轉輪圣王依自業力功德護持於彼世，時諸小王論一切不行。