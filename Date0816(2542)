补陀为祝延名山，皈依大士。白华载于内典，黑龙咒于呗音。故无志也，志锓于侯大将军，以汛海选胜也。维时与吾㝎二三居士，罝弋见闻，凡形胜、宫室、纪碣、咏彝，繇唐迄今表表者，汇列成帙，嗣且再之三之矣。余不敏，受读，质以所闻，父老言：一登彼岸，知补陀屼悬海上，去邑二百里而遥，外控诸夷，先朝贡舶孔道也。然而代有隆替，则时为政，抑地劫会逢，非大士慈灵代为觉迷也！
今上道揆在宥，皇极建中，而支流余无不受之。乃广孝治，奉两宫慈㫖，念力南海大士，遣中使颁经披绣，祝延万年而庇之民。海上无大兵革，于兹三纪矣，而内地屡礼安堵，自无疵疠，孰效灵是？识者谓畴昔之替，良由此山鲜膏壤食土，檀越四方，其缁黄游集，动以千计，不无逋薮也者。甚而假途诪幻，然指檠肉，至于舍身洞崖，惨烈弗恤。普门之法不立，僻隅之区为阱，慧戒方之左矣。以而夷讧兵燹，或回禄见于中宵，天冯人孽，谓时政地劫也乎哉！迩者当道禁诘，召名僧主住，式定庄严。既以一洗习障，而内外刹素不相能者，亦斋心辑志，同奉纶綍为兢兢。勒石颂德，则补陀洵一净土也。福国庇民，响应蓍蔡，夫岂冥冥而决忏箓者哉？是则大士灵也。抑何以故？先是岁己亥，前殿灾，甍础具烬，大士金相自若，而护法关神亦不毁，此其故可曙已！今兹屡仅诏谕，中使毖饬，鼎新厥宇。告竣也，宜哉。矧其时汛舳舻，诸岛防援，贲相望于沧溟，鲸鲵无敢动焉。此寔我皇灵伊濯，孝慈昭假，而大士如为助流宣化也。志补陀者，傥亦遵扬风美意乎？故曰：事不轨物者，则君不举焉；言不微中者，则臣不献焉。苟其持之有故，言之成理，君子尝乐道之矣。然则是刻也，谓之孝慈志也可，谓之军志、治安志也可。谨拜手序。成志者，寺僧性能也，并书之。
夫丹山赤水蚤有誉于东南，岂洛伽犹淹海外邪？夫以孤绝之区，涤荡云日，斯已奇矣，况仙释之所栖灵乎！顾瞻南询处，石巘如环，遥望大洋，缥桑壶在焉，可不谓另一天界哉？读山海经，惜乎其未广也。志山水。
在昌国东海中，今属定海县，去郡城约三百里，去县约二百余里。山周围约四十余里，东望小洛伽山，南望月嶴山，西望舟山，北望霍山。补陀洛伽，盖梵名也，华言小白华。华严经所云补怛洛迦，乃善财第二十八参观音菩萨说法处。又传记称东大洋西紫竹旃檀林者是也。又扁海岸孤绝处。一名梅岑，以梅子真于此炼药，故名。元吴莱、明屠隆作记。
寺南案山也。旧有路通行人，堪舆者以为龙首不宜践伤，督造张随令栽松竹，立石示禁。
在寺西莲花洋中。
在寺东大洋中，以似得名。
在寺东方岩北。
在白华岭西。
在太子㙮右。
在㙮子峰西。
在西天门下。
在西天门上，一名罗汉石，元赵孟頫题曰瀛洲界石。
在妙应峰西。
在白衣峰西。
在东天门上。
在无畏石后。
在茶山上，诸峰之最高者。
在饥饱岭，梅福尝炼丹于此，有梅公鼎。
在三官堂左，督造张随题复承上。
在镇海寺后。
在育㤙院前，勾章钱维翰题。
在寺南，太子㙮前。
在摩尼洞北。
在茶山前。
在无畏石前。
在观音峰下。
在东天门东。
在司基湾东。
在金刚窟西。
在圆通岩西。
在东大洋海西，西大洋海南，菩萨尝显见处，四顾无畔，岸上有穴可俯而观，名天窗。详见。
在潮音洞，亦神通所现。外有石壁立，中窅不可测。
在寺西幽静湾上，有洞如室，冬温夏凉。
在寺东，上有高峰，总兵李应诏题东南天柱。
在天篦东。
在玉趣峰下。
在寺东南。
在寺左。
在灵鹫峰下。
在镇海寺东。
在青鼓岭北。
一名金刚石，在西天门西，相传大士说法处。旧有二龟至石下听法，遂化为石，其形尚存。又有石五十三块环向磐陀，今呼为五十三参石。磐陀之上最平广，可容百余人。下临大海，东望扶桑，烛龙将驾，天光烂然，须臾红轮从海底涌出。
在佛手岩。突然一石，其形方广而险峻，若倾不可踄。
在摩尼洞西。
在佛手岩南。
在求现台东。
在潮音洞前，有阶可登，亦人瞻礼之地。
在龙女洞西。
在寺西。
在圆通岩后。
在磐陀东，郡人沈一本题。
在寺东深处，旧有庵，相传真歇了禅师修道于此。
在寺后，少卿涂杰题。
在金刚窟西，总兵李承勋题振衣濯足。
在白衣峰南。
在镇海寺东北，总兵侯继高题写。
在石牛港口大洋。
在潮音洞前大洋，相传为善财参大士处。
在观音跳石西。
在镇海寺东。
自饥饱岭循山而行为千步沙，潮声吼激，喷雪连山，耳目奇甚。
在紫竹林太子㙮前，路皆黄沙，如金沙布地，故名。亦大士显现处也。
在寺西。
即山西海也。倭奴入贡，见观音灵异，欲载还国，满海生铁莲花，舟不能行，倭惧而还之，洋之得名以此。
在山东。
在莲花洋西，宋中官王贵等诣山礼佛，心未敬信，辞归，满海阻铁莲花。贵望山叩谢，有白牛浮至，食其花，舟始移，白牛还立水次，乃一白石如牛，故名。
在小洛伽山南。
在光熙峰北。
在寺前。上有桥，即莲花桥。旧植莲，兴革不常，多淤涨。万历十四年，忽产红莲数朵。是年十一月，钦赐瑞莲观音相至，咸谓应斯兆焉。三十年，督造张随浚治，植白莲，香风远袭。
在寺东。嘉靖间，僧普贤买一金鲤放池，俄黑云起，随化黄龙飞海。年久淤涨，万历三十年，督造张随浚治。
在潮音洞，旧名甘露潭。正德间，太后遣使祷取以疗目疾，赐名。
在山西南隅，莲花洋达岸处。相传大士显灵筑砌，巨浪冲激不坏，航海者维舟于此。自此，由白华岭至普陀寺，路约三里许，旧湫隘不堪行，督造张随开拓平广。
在寺左，久旱不竭，丛林大众皆仰汲于此。
在龙女洞，人祷取以疗目疾。
在育恩院西平石上，都督杨宗业题。
在潮音洞口，旧传娑竭罗龙居此。
在茶山下。
在烟霞馆后，今废。太史陶望龄同宪副周汝登镌石。
在饥饱岭，今竭。上有石，参将陈九思题登彼岸。
在圆通殿右，俗名龙井，久旱不竭。每遇寺僧有不祥，辄变黑色。
在三摩地，木秀泉清，怪石攒列。上有亭，学士宋濂作铭，今废。
在真歇庵左，大学士吕本题。原名三一岩，大学士徐阶、礼部尚书陆树声题。又海天春晓，副使刘翾题。
在西方严，宁绍参将刘炳文题中流砥石。
在磐陀石东，山迂萦回，奇岩壁立，上多藤萝旋绕。总镇虞都杨宗业捐俸，属寺僧性能创禅院一所于此，题曰三天法界。
在寺东。饥饱岭至镇海寺路，旧有沙径隘，不便行趾；镇海寺僧如珂募甃石道，众皆德之。会稽陶望龄题曰玉堂街。
琼宫绀宇，布满名区，咸以藏殊妙之相，辟空寂之门。若海天万里，风涛激射，金碧丹青，屹如鳌柱，与海屋争奇，此固不可二三见也。志殿宇。
在补陀山南，山皆石骨，独寺趾沙坡平旷。前代废兴不一。万历二十六年毁，后三十年御用监太监张随董建。随以旧基形局浅漏，辟迁麓下，并改辰向为丙云。原名宝陀寺，尚仍未赐。今特请是额，并赐御碑。又郡人吏部侍郎周应宾有记，余详具。圆通大殿藏经宝殿景命殿天王殿四配殿山门铁瓦殿无梁殿琉璃殿梵王宫云会堂华严堂海会堂资有堂净业堂涅槃堂演法堂在普陀寺西约半里许。向有古室数楹，年远颓圮；海宪方应明捐俸重建，恢拓基趾，殿宇巨丽，实寺之附庸也。大宗伯周应宾题曰应身宝殿。崇祯八年二月，承干宫皇贵妃遣官进香，复命铸渗金佛像一尊，紫袈裟二袭，请赐今额。十四年，内田戚畹奉㫖进香到院，又捐资请方册佛经一藏，永镇山门，以不朽。院之西，会稽大方伯陶崇道倡缘筑堤捍海，垦田数十余亩，以充祝圣饭僧之需。皆老衲无边苦行精修所感之力也。
在菩萨顶之麓，万历五年间，内臣明凤祝发于此。以凤号朝阳，故名。凤殁，其徒真玄、孙如乐，皆内臣出家，能克纂前绪，坚修净业。督造张随题额曰瑞霭旃林。
在菩萨顶右，僧圆慧建。郡人尚宝司丞沈泰鸿题额曰宝月含空。
僧如月建。
僧明潭以内臣出家，守静于此。
僧如富建。
在茶山后，僧朗元建。
僧真净建。
僧海印建。
在海天佛国石右，僧明照建。
僧见宽建。
僧如丛建。
僧性觉建。
僧海舟建。
在茶山左，僧性灵建。
僧如元建。
僧性学建。
僧如晓建。
在千步沙上。僧如寿先年为镇海寺住持，以丛林事繁，建为退居之所。
僧如胜建。
在饥饱岭左。先年四川僧真泉建于二十八年，让僧真定守焉，泉复结茆数楹于庵后曰千佛室以居。
宁绍参将刘炳文鼎建，延僧通津居此。
僧海灯建。
在大智㙮右，僧如心建。
在摩尼洞上，僧性慈建。
僧明忠建。
僧海云建。
僧真静建。
在后海洋畔，僧明悟建。
僧真觉建。
在普同㙮左，僧性全建。
僧如方建。
在鹦鹉石左，僧如宽建。
僧寂灯建。
僧明富建。
僧如盈建。
僧真宽建。
在小茶山内，僧真满建。
在摩尼洞前，僧如信建。
在西天门。于万历五年僧圆献结庵于谷内，其徒明通谙知义，与游历京都，为缁素所重。众喜助以大藏，南还，延僧检阅，昏晓不辍。郡人沈一贯嘉额曰法轮常转。
在普陀寺后，宋真歇禅师建，岁久倾废。万历三十年，督造张随改额栖真庵。
僧真晓建。
在司基湾。三十年，督造张随以旧趾湫隘，拓基迁建，题曰云林总会。
僧祖敬建。
在不二石右，僧真一刺血书经处也。
僧性钟同徒海缘建。
僧性坚建。
僧真隆建。
僧如定建。
在莲花洋畔，僧德建。
僧如有建。
在磐陀石下，僧真建。
僧真良建。
在西天门侧，僧海目建。
僧明经建。
在金刚窟后，僧照性建。
在茶山，僧圆凤建。
在一乘塔后，僧寂干建，周应宾题。
僧性汾建。
在寺西二里许。总镇杨宗业捐俸鼎建，属寺僧性能守静于此。吏部侍郎周应宾题曰海上奇观。
在小白华山前。钦依㝎海都司梁文，因祈嗣有感，捐资属寺僧如曜创建。中奉白衣大士。镇守都督杨宗业题曰天香踵瑞。
在梅湾，系梅子真炼药之。旧有庵宇颓废，住持如回捐资重创。总镇都督杨宗业题额曰奇葩古迹。
在茶山，僧性了建，都督杨宗业题。
僧普耀建。
在捣饭嶴道头至潮音洞冲要之所，可避雨旸。僧照空、徒应悟建，都督何斌臣题真如妙境。
在千步沙，僧玉峰建。
在禅堂岭下，僧海谷建。侍御陆世科题名，尚书周应宾题额护法正神，定海县知县顾宗孟题额觉海隐持，织造司祇监李宾题额维持正教。
都督裴爷重建。
在道头。
在短姑道头山上。僧如秀同徒性昙于万历间监造普陀寺，督造内官张随酬僧勤劳，建庵修静，题额曰秀。
说者多言，间架微；夏世室以下，考工记何称焉？夫梵宇靡常，
纶音特重，要使烦而有体，大而可久，庶所谓得当报者。量功鸠材，不愆于数，夫谁非鞅掌？其略之也。志规制。
面阔七十八丈，进深五十三丈二尺。
面阔二十八丈八尺。山门三间九架，面阔五丈六尺，进深四丈。明间阔二丈，左右稍间各阔一丈八尺，高二丈五尺，甬道进深四丈。
五间十一架，面阔九丈二尺，进深六丈六尺。明间阔二丈五尺，左右次间各阔一丈八尺，左右稍间各阔一丈八尺、八尺，甬道、月台共进深九。
七间十五架，面阔一四丈，进深八丈八尺。明间阔二丈八尺，左右次间各阔二丈四尺，左右稍间各阔二丈，左右次稍间各阔一丈五尺，高五丈八尺。甬道四丈。
五间十三架，面阔九丈二尺，进深六丈八尺。明间阔二丈，左右次间各阔二丈，左右稍间各阔一丈六尺，高三丈八尺。甬道、仪门共五丈。
五间九架，面阔九丈，进深五丈。明间阔二丈，左右次间各阔一丈八尺，左右稍间各阔一丈六尺，高二丈八尺。
伽蓝、祖师、弥勒、地藏四配殿每殿三间九架，各面阔五丈六尺，进深四丈。明间阔二丈，左右稍间各阔一丈八尺，高二丈四尺。
左右各二十五间七架，廊房每间阔一丈四尺，进深三丈六尺，高二丈。
各七间七架，每间阔一丈四尺，进深三丈六尺，高二丈四尺。
各七间七架，每间阔一丈四尺，进深三丈六尺，高二丈四尺。
各三间九架，每间阔一丈一尺，进深三丈六尺，高二丈四尺。
各十间七架，每间阔一丈一尺，进深三丈六尺，高二丈四尺。
各三间七架，每间阔一丈，进深三丈六尺，高二丈四尺。
左右各一间七架，每间阔一丈，进深三丈六尺，高一丈八尺。
明间阔一丈五尺，左右间各阔一丈，高三丈八尺，周围各三丈，东西隙地各二十五丈。
寺虽代不乏废兴，抑入我明，罹于燹何亟也？洪嘉犹制胜之全，不图复有今日两宫三殿之遥同，异哉！惟是水府无恙，铁莲长开，亦千万年巩固之一奇也。志建置。
梁贞明二年，日本僧慧谔得观音相于五台山，将迎归本国，舟触新螺礁，莲花当洋，舟蔽不前，谔祷曰︰使我国众生无缘见佛，当从何所建立精蓝？有顷，舟向潮音洞泊焉。有居民张氏目睹斯异，遂舍所居，筑室奉之，号为不肯去观音院。
宋元丰三年，内殿承㫖王舜封使三韩，过潮音洞，黑风骤起，有大龟负舟，危甚。望山作礼，观音现相，龟没舟行，得无恙归。上其事，改建赐额宝陀观音寺，置田积粮，许岁度僧，供奉香火。
绍兴元年，真歇了禅师泛海结庵于山椒，题曰海岸孤绝处。郡请于朝，易律为禅。寺三年风雨，殿摧，住山德韶言于朝，赐钱万缗修饰。七年殿成，御书圆通宝殿、大士桥以赐，德韶创龙章阁藏之。
淳祐八年，制帅颜颐仲祷雨有感，施钱二万，米五十石，建长生库接待庄。
元大德四年春，命李铁木儿不花、魏也先治演法堂。
元统元年，宣让王施钞千锭，建太子㙮于宝陀寺南。
至元十年，住持如智建接待寺于沈家门侧，以为朝山往来居停之所。
国朝洪武二十年，信国公汤和徙居民入内地，焚其殿宇，供瑞相于郡东栖心寺，仅留铁瓦殿一所，使僧守焉。
正德十年，僧淡斋于潮音洞南建正殿五间，方丈二十间。
嘉靖六年，河南辉府施琉璃瓦三万、砖一万修饬。三十二年，东倭入犯，总督胡宗宪迁其殿宇于定海县东城外之招宝山，迎大士像供焉，余舍尽焚。
隆庆六年，五台僧真松来山，稍为修复。
万历六年，僧真表创天王殿、云会堂。十四年，建藏经殿，奉圣母颁赐藏经，立静室五十三处，以应五十三参。十五年，总兵官侯继高建碑亭三座。二十六年火，金石尽烁，惟大士宝躯俨然独存，而关真君须髯不为烈焰所坏。是时四方善信益加敬仰，施舍木石，一朝毕集；而当事者禁，不得复创。乡缙绅力为之请，始建藏经殿，俾僧守奉如初。二十七年，上颁藏经到山，寺毁藏隘，不堪安奉，内使以闻。三十年，上帑金一千两，遣太监张随更建藏殿。三十一年五月，督抚尹应元视师海上，建渡海纪事碑亭。七月，张随令西域僧本陀难陀建普同㙮于龙湾。三十三年正月，上复帑金二千两，仍遣张随重建圆通等殿，赐额为护国永寿普陀禅寺。三十五年正月，上复帑金一千两，遣御马监太监党礼建御制碑亭。
摄大道以归虚空，虚空有何灵异？乃大灵异出焉。此凡情所执而圣解不即；但自心无碍则非无非有，平常灵异也，灵异平常也；胜妙弘通，不可思议矣！志灵异。
唐文宗嗜蛤蜊，东南沿海频年入贡，民不胜苦。一日，御馔蛤蜊，有擘不开者，扣之乃张，中有观音梵相。文宗愕然，命贮以饰金檀香盒。后问惟正禅师，师曰︰物无虚应，乃启陛下信心，以节用爱人耳。因诏天下寺院各立观音像，则洛伽所从来矣。
大中元年，有梵僧来潮音洞前燔十指，指尽，亲见大士说法，授以七宝石。
梁日本僧慧锷，从五台山得菩萨像，将还国，舟抵礁石不能动，望潮音洞默叩，遂得达岸，乃以像舍于洞侧，张氏为筑院奉之，屡睹神异。郡闻之，迎其像入城，为民祈福。未几，有僧至补陀，复求嘉木，扃户刻像，弥月像成，而僧不知所在。后像偶亡一指，忽波间浮花至，视之，乃所亡像指也。
宋元丰三年，谒者王舜封使三韩，遇风涛，大龟负舟，颠危且甚，舜封惶怖，望洞致祷，忽睹金色晃耀，现满月相，珠璎灿然，出自严洞，龟没舟行。
崇宁间，户部侍郎刘逵、给事中吴栻使高丽还，经四昼夜，月黑云翳，海面蒙，不知向所。舟师大怖，遥叩宝陀，俄神光满海如昼，历见招宝山，遂得登岸。
给事中黄龟年礼洞，亲见紫金自在相朗然坐石上，偕游老稚俱见，备作赞颂。
绍兴戊辰三月望，史越王浩，以余姚尉摄昌国盐监。偕鄱阳程休甫诣潮音洞，寂无所睹，炷香烹茶，盏浮花瑞。晡时再至，一僧指曰：岩顶有窦，可以下瞰。扳援而上，瞻顾之际，瑞相忽现，金色照耀，眉目了然。二人所见不异，惟浩更睹双齿洁白如玉。将暮，有一长僧来访云：公将自某官历清要，为太师。又云：公是一个好结果的文潞公，他时作宰相，官家要用兵，切湏力谏。二十年后，当与公相见于越。遂辞去，送之出门，不知所在。乾道戊子，以故相镇越。一夕报，有道人称养素先生，旧与丞相接熟。典客不肯通刺，疾呼入谒。亟命延之，貌瘁神清，谈论风起，索纸数幅，大书云︰黑头潞相，重添万里之风光；碧眼胡僧，曾共一宵之清话。掷笔不揖而行。公大骇，遍觅不见。追忆补陀之故，始悟长僧及此道人皆大士现身也。
孝宗隆兴元年七月御选德殿，梦游补陀得异兆，遂制观音赞曰︰猗欤大士本自圆通示有言说为世之宗明照无二等观以慈随感即应妙不可思乃颂刻殿庭。
淳祐连岁苦旱，制帅颜颐仲祷雨洞中，大士并童子喜悦出迎，自是随求辄应。
元大德五年，集贤学士张蓬山奉㫖祝厘潮音洞，见大士相仿佛在洞壁。次至善财洞，童子倏现，顶上瑞霭中大士再现，宝冠璎珞，手执杨枝、碧玻璃碗，护法大神卫翊其前。久之，如风中烟渐向销没，但祥光满洞，如霭霞映月，见数尊小佛，作礼慰快。
致和元年戊辰四月，御史中丞曹立承命降香，至洞求现。忽见白衣相，璎珞被体。次及善财洞，童子螺髻素服，合掌如生。适以候潮，再叩再现；而善财洞大士亦在，童子鞠躬，眉目如画，七宝璎珞，明洁可数，群从悉见。
初宋倭奴入贡，船泊补陀洋，见观音灵异，欲载之国。临行，风浪大作，满洋开铁莲花，船不能行，倭惧而还之，故名莲花洋。至中官王贵等，奉㫖赍捧华幡宝香诣山，窃自意：汪洋巨浸中，大士安在？皆人自敬信耳，未必有神也！方解维，满海复生铁莲花，风涛汹涌，舟不能前。从人望山号呼，叩头流血，风浪始平。辄有白牛隔山浮至，尽食其花，舟遂可移已。而牛水际，化一白石如牛，至今存焉，故莲花洋亦名石牛港。后元至元十三年，丞相伯颜定江南，部帅哈剌歹来谒，洞下窅无所见，乃张弓引矢射洞而回。及登海舟，满洋复生莲花，遂惊异悔谢，徐见白衣大士并童子像。
有嫂姑到山，将及岸，姑适月来，止舟中，嫂独往。俄有媪到舟，以裙兜石砌步引姑上殿，嫂下，失姑所在。后姑下，询是媪引复。同姑觅之，宫殿俱无，始悟媪即大士也，遂名短姑道头，石砌冲激不坏。近时有哨过洋，舟空压泛。偶一舟载此道头石，不能行。悟还本处，舟遂移，石砌如旧。又有七宝阶，相传大士欲从舟山筑海堤过寺，为凡众所冲，遂止。至今泥趾不坏，亦道头类也。
国朝自洪武初徙海上居民，而灵异见少矣。然汤公和舟至沈家门，犹见浮一金钵盂也。所传闻一二，若永乐二十一年十月十九日，潮音洞现白衣大士，龙王、龙女、长者大权从之。辰巳时，现开长眼，面带烦恼。午时，现紫色身，面壁。酉时，善财岩外现白衣金冠菩萨坐红日中，韦驮天日下立，罗汉海上步云而来。二十日卯时，洞内又现紫金身。宣德二年四月现阎罗天子，玉女一双随之。正统二年二月十九日夜，现宝珠放大光明。迨万历颁藏以来，阴功骘佑，未易枚举。㨿文献所称，威灵之显赫者。万历十四年，有杭州僧天然居补陀，其母持斋奉佛，尝募金钱，尽致补陀。一日化得菩萨像，颈金铸，以授天然。天然见金颈，心动，谋诸工人，剥其颈金，工立死。他日母来，自海上将及山，天然已先知矣，遂高声詈骂曰：吾家害我者至矣！见即批其母颊，取刀自裂其颈，绕山数匝，飏言曰：汝辈莫我若，若我地狱在眼前矣！遂死。至万历庚寅十月，寺僧有相讼者，郡丞龙德孚自诣补陀鞫之。取法华经毁之，令僧跨。跨毕，丞至后殿拜礼如来。甫下拜，觉两髀病软。两人掖之以拜，遍体热。急扶入，胸结如石，楚不可忍，渐至昏愦。见有人若伽蓝者，传佛㫖：罚作三石牛啬官。盖官也。丞力求忏悔，愿斋戒终身以自赎，僧亦为之诵经礼忏。久之，始得兆，许忏悔。是时，不粒不瞬者十日矣。若俗传幻妄所多，不具载。
聚山谷米，不足当太仓一粒；披沙海金，不足当内帑一铤。礼有锡命之文，诚荣之也。宝陀之锡旧矣，沧桑灰烬，遗文足征。迩年宫府共颁，财法并施，山灵实冯藉之。今殊数具在，亦功德林也。志颁赐。
宋嘉定间，赐修圆通殿钱万缗，赐御书圆通宝殿及大士桥额，赐宸翰并金襕衣、银钵、码瑙珠、松鹿锦幡。
淳祐八年，诏免本山租役。
元大德三年，赐新殿宇金百两。四年，赐彩幡缄香及帑钱二十缗，赐割浙省官田二千亩、昌国常住田五百六十七亩、山一千六百七亩供僧。来于正、五、九月讽诵祈祷。
皇庆二年，赐主僧袈裟及十方僧饭，来浙省赐钞八百六十八锭，买给佛灯田三顷。
泰定四年，赐饭僧钞千锭，僧衣一百八件，供圣黄金织文幡及金彩绮帛，赐供营缮田二顷二十六亩。
致和元年，赐香币及钞百锭。
元统二年，宣让王施建㙮钞千锭。
皇明万历十四年三月，来赐圣母慈圣宣文明肃皇太后刊印续入藏经四十一函，并旧刻藏经六百三十七函，褁经绣絥六百七十八张，观音金像一尊，善财、龙女各一尊，金紫袈裟衣一袭。
二十七年二月，来赐大藏经六百七十八函，华严经一部，诸品经二部，鏒金观音像一尊。
三十年四月，赐建藏殿帑金一千两，饭僧银一千八十两，诵礼观音经银三百两，观音经一藏。
三十三年正月，来赐重建殿宇帑金二千两，修斋银三百两，大红纻丝四疋，大红织金升降云龙纻丝十疋，大红销金龙幡二对，五彩金边供花四朵，五彩云龙花瓶二对安供。
散施秘药一十四种，清眩抑火化痰丸四罐，消滞丸四罐，通玄丸四罐，滋阴养血健脾丸四罐，二圣救苦丸四罐，秘方化滞丸四罐，八宝卷云二百管，紫金锭三百锭，蟾酥锭一百锭，观音救苦锭五百锭，膏药一万贴，愈风延寿丹二千圆，神仙朱砂丸二千圆，神仙化痰丸四罐，㕮咀饮片七十五味。
赐金刚般若经一藏，观音普门品经一藏。
圣母慈圣皇太后赐建寺银三千两。
三十五年正月，赐帑金一千两建御制重建寺文碑，并谢土道场。
三十七年十一月，赐帑金一千两，延僧检阅藏经三年，五彩织金龙假四十疋制蜈蚣日月长幡悬挂并阅藏经袱、桌衣。
三十九年正月，赐帑金一千两祝厘饭僧。
自佛骨遣迎，而瞿昙之门渐烦命使，况岳渎之显灵者乎？葺尔完宇以禋明祀，盖亦有摄行望秩之意焉，殊非徐市辈可共道也。志命使。
内侍。干德丁卯，遣赍香幡诣山。
内侍。大德二年，中宫命降香修宇。
宿卫。三年，奉㫖降香赐金。
四年，奉㫖饭僧转经。五年，再奉㫖治演法堂。
四年、五年，俱与魏也先同使。
五年，与太出、魏也先同使。
集贤学士。五年，奉㫖祝厘。
皇庆二年，皇太后遣饭僧降香。
中正同知。泰定四年，中宫遣赐金币。
御史中丞。致和元年，奉㫖降香币。
内官监太监。万历十四年，奉㫖赍送藏经。
御用监太监。十四年，与张本同差。
汉经厂掌坛，御马监太监。二十七年，奉㫖赍送来谕大藏全经。
御马监太监。与赵永同差。
御用监太监。三十年四月，奉㫖督造藏殿。三十三年正月，再奉㫖督造普陀禅寺。按：随，顺天文安人，嘉靖间，选中内书堂，涉猎经史，过目辄不忘，又精书法。时故相兰溪赵志皋为教习，大器重之。历官钦依皇坛、内汉经厂。表白断酒除荤，严持戒律。万历初年，来随董建护国万寿寺于都门之西。工竣，赐赏飞鱼袍服。于三十年重建南海宝陀寺藏殿。乐成，复赐金钱及一品服。三十三年正月，复奉㫖赍金重建普陀禅寺。工钜费烦，人颇难之，而随区画善，咄嗟倚办，大工遂成。随之奉差者两，历年者六。性约而方，一蔬一饭之外，绝无所需。八行不达政府，人亦无敢干以私者。先是，渔人系筒，市人酤贩秽，莫可谁何。及随秉虔焚饬，不待力遣而相率退去。即金碧辉绚成清净佛地者，皆随力也。三十五年五月，工竣复命，圣心嘉悦，赐玉带、岁禄以旌其劳。三十七年十一月，复奉钦遣到山，饭僧及启建检阅藏经期场三年。三十九年三月，奉㫖到山，启建酬答佛恩保祐圣体万万安道场，斋施合山僧众。
内官监太监。三十年与张随同差。
御马监太监。三十三年九月，奉㫖赍送诸品经藏。三十五年正月奉㫖赍帑创碑，圆满祝厘饭僧。
御马监太监。三十三年十月，奉㫖赍送藏经于杭州昭庆寺，及降香币、诣山祝厘饭僧。
洛伽山，千二百菩萨所住，盖开权以示皈依总持无可少者，非有道曷堪此？自梁惠锷后，大者兴建，小者接待，统之皆应机也。今并溯而录之，傥亦求名，佛之㫖乎？志释子。
日本僧。首创观音院。
字真歇。自长芦南游，浮海至此，结庵山椒。
嘉定间，以佛照禅师法嗣来主是山。余见。
至元间，捐衣钵余赀建接待寺。
大德间，修圣像并上玉琢瑞相，赐田二十顷，命翰林刻石纪之。
字大基，鄞人。宗说兼通，行解相应。洪武初，由佛陇来主是山。
正德十年住持。其徒大扬州、小扬州募缘留都十载，铸铁瓦二万、铁砖一万，构殿潮音洞。
字普贤，徽州人，以戒行闻。历游名山至洛伽，师淡斋。参礼甚众。年七十有三，预报示寂，有偈云：普贤普贤，苦行心坚。即心是佛，西方目前。
奉化人。嘉靖二十六年住持。
字法光，河南人。嘉靖三十二年住持。
字望云，奉化人。嘉靖四十年住持。
来自五台龙树寺，为住持。
字一乘，翁洲人。年十二入山祝发，师明增。及壮，誓志兴复，重创殿宇，规模一新。万历六年，礼部给劄为住持。十四年，来颁藏经到山，并赐金环紫袈裟衣。诣阙谢恩，赐延寿寺茶饭香金五十两、缁衣禅帽各一件而还。其为人性刚直，敬礼十方贤衲，结草庵五十三处，以故名僧皆归之。真融以客僧至山，顿创丛林，皆表赞扬之力也。
字竹庵，山西襄陵人。十九年奉礼部给冠带，劄付为住持。
字瀛石，鄞人。二十一年为住持。
字东洋，乌程人，掌僧会司等。二十二年为住持。
字云峰，仁和人。二十六年府县给帖为住持。
字寂庵，兰溪人。投真学为师长，受戒于金山和尚，听法于万松法师。归山阅藏，讽华严者十有三载。二十九年三月，因真宰殁于京，众举于郡邑为住持。值来造，内使络绎，朝夕拮据公务。三十二年冬，退居东堂。明年夏，督造至，复授为住持，居东方丈。又明年春，布政司给授冠带。三十五年春，蒙赐紫袈裟衣一袭。九月二十五日，谢恩表章一道。十月十五日，钦命赐紫并给礼部劄，付授僧录司右善世而还，护持众祝延。
字普光，翁洲人。性质朴，不嗜过午。值如迥让住持，众以其诚共推之，为住持。
字奇峰，绣水人。髫年入道，受法于无瑕老人。赋性温雅，才德兼备，宗说洞明。为堂头首领，善调大众，吏部蒋公赠额曰藂林调御。名闻广着，司府劄给冠带，为东方丈住持。
字三藏，滃洲人。秉性沉默，举措无苟。督造张公以师礼事之，立为知事。三十九年，众推举为住持。
字万容，鄞人。为寺监事，心意巧妙。时遇来建殿宇，经画之力，淂无疲倦。寺成，辞事静修，众擢其功，推举府县，劄给为住持。
字逊吾，严陵人，为寺都管。来建寺宇，往返京都，不辞劳苦。三十七年，奉礼部劄，授僧录司右阐教职，协理寺事。三十八年，完工复命，钦赏紫衣袈裟一袭。
字昱光，定海人。智略才艺，一莫能及。营复殿宇，赖其力焉。先为寺都管，四十年司府劄给冠带，为本寺住持。
字守拙，扬之通州人，请度本寺。二十三年府县帖，佥充一山总管，大小僧务皆属主之，仍协理寺事。来建之后，复志乘以永久。总管之设，自此始焉。
字无念，溧阳人。迥之弟子，戒行谨持，其德最著。
字无边，鄞人。为寺都管，众所钦服。四十二年，奉府县劄给冠带，为本寺住持。
字玉峰，鄞人，为寺知事。
字素明，鄞人，为寺知事。
字乐渊，定海人。才能果决，秉公爱众，行事不苟，推为寺都管。
字天真，鄞人。三十七年为寺都管，三十九年转为知事。
字济川，鄞人。性直果决，为寺知事。
字敏庵，鄞人。青年入，率众礼诵有年，众举为东堂，勤旧。
字大愿，姑苏人，众立为寺知事。
字见空，河南陈州人。落往返京师不辞劳苦，为寺知事。
字妙用，鄮人。奉帖为都事，尚其勤劳，后佥为都管。
字凌云，鄞人。师钦之功能，立为知事。
字㴁洲，慈水人，堂主悦心之，后为本寺知事。
字西宗，滃洲人，为寺知事。
字无碍，句余人，为本寺都事。
字弘如，鄞人，为寺都事。
字宗源，鄞人，为寺知众。
字养如，鄞人，为寺司库。
字龙安，慈水人。轨直无私，为寺司库。
字大智，麻城人，为镇海寺开山住持。功行详见。
字天然，河南永城人，有戒行。万历十八年，其师大智示寂，众举为住持。后因丛林事繁，恐妨净业，退结静室以㞐。
字本空，直隶兴化人。万历二十四年为住持。
字自修，杨州人。三十年为住持。
字自心，高邮人。三十年为住持。
字宝莲，杭州人。万历三十三年为住持。三十五年蒙来赐寺额，诣阙谢㤙，赐紫衣一件，给礼部劄，付授僧录司右觉义。
字宝光，湖广襄阳人。本寺开创以来，即为都管，后充库司。丛林之事尽属经理，秉公爱众，十方缁素咸敬服焉。
字玉田，楚人，为本寺监寺。
字玉堂，嵊县人，为本寺协理事。玉堂街功，多珂之力也。
字乐庵，四川富顺人，随智师，为侍者。众以其素谙僧务，遂推为寺都管。
避秦乱至山修炼，尝以醉墨洒成桃花纹，故寺西南有桃花山。
字子真，尝炼丹于此，故山别名梅岑。
字稚川，尝炼丹于此。去寺之北有葛翁池，今湮没。
字致和，尝修炼此山。后祈雨辄应，闻于朝，赐号太虚玄静志人。
佛域所产如昙华优钵之，世不可得见；虽奇，亦奚以为？洛伽不生虎豹，蛇不噬人，大士之灵昭然，岂无宣泄挺生与紫竹、白鹦鹉争奇者乎？若其种种海物，非从山产者，不复采。志物产。
有：黍，豆，蚕豆，芝麻，荞麦。
有：油菜，白菜，芥菜，菠薐，莙荙，苋菜，伽蓝菜，胡萝卜，白萝卜，王瓜，丝瓜，冬瓜，茄，扁豆，带豆，葫芦，紫菜，笋，鬼头芋，番芾。
有：松，柏，梓，梧桐，柳，槐，杉，桕，棕榈，水杨，茶，木犀，榆，娑罗，罗汉松，枇杷，椿。
有：梅，桃，莲，藕，橘，柑，橙，白枣，地栗，蕨，密橘。
有：紫竹，乌竹，猫竹，淡竹，龙须竹，箭竹，筋竹，凤尾竹，南竹。
有：白花，水仙，紫荪葵，萱花，玉簪，金盏，鸡冠，虎刺，凤仙，荷，芙蓉，丹桂，木槿，山丹，石菊，山茶，苎麻，西番菊，白瑞香，薝卜。
有：天门冬，半夏，百合，沙参，天南星，何首乌，木贼草，山栀，艾蔓荆子，风藤，玄参。
有：频迦，鳿，鹦鹉，鹁鸪，山鹊，灵鹊，青雀，紫燕，乌鸦，海鸥，黄鹂，百舌，鹡鸰，鹰，白头公。
有：鹿，麂，野猫，猿，狸。
有：鲤，鲫，鳗，鳝，螺，虾。
有：绿毛龟。
有：乌扑蛇，金色蛇，白蛇。
九州之山川具载于书传，山海之诡奇亦见于图记，其来尚矣。谨按：补陀洛伽者，盖梵名也，华言小白华。方广华严言善财第二十八参，观自在菩萨与诸大菩萨围绕说法，盖此地也，然世无知者。始自唐朝梵僧来睹神变，而补陀洛伽山之名遂传焉。盘礴于东越之境，窅茫乎巨浸之中。石洞嵌岩，林峦清邃。有道者居之，而阿兰若兆兴焉。似非好奇探幽、乘桴浮槎者，罕能至也。惟我皇元，际天所覆，均被化育；梯航所及，灵迹悉着。至于兹山，瞻拜相继，肹蚃昭答，不可胜纪矣。然图志脱漏，言辞庸谬，四方何传？㒒顷因谢病，偶在海濵，恭叩灵躅，旁搜经籍。首集自在之功德，继考洞宇之胜概。若夫由心所见，光景斯彰，因缘有待，庙㙮兴建，具载于篇。能游目者，不起于坐，飞神于大方之外。当知清净光明，广大悲心，与菩萨无二。推恻之端，躬行于日用之间，非徒空言也。倘欲南询，亦必问津于此；而与善财同乘般若慈舟，共达毗卢性境；入海印之三昧，证大悲之法门；圆解脱之深因，满普贤之愿海。普令法界含生尽登菩提彼岸者，岂虚谬哉！
释典所载菩萨名号，如恒河沙数，不可胜计。惟观自在，洋洋赫赫，功德独显乎世间。凡遇厄难，竭诚称念，稽首请命，亦往往如影响。诚由行愿弘深，大悲无碍之力也。广如藏教，今略陈之。梵云阿哩耶婆卢吉帝，此云圣观世音。又梵云阿縳卢枳帝湿伐罗，此云观自在。诸经所称，或单云观世音，或云观自在，或兼云观音自在。观音三昧经及大悲经、悲华诸经说：此菩萨久已成佛，号正法明如来。又云：后成正觉，号遍出一切光明功德山王如来。
楞严经云：观世音菩萨言：我昔于无数恒河沙劫，有佛出现，名观世音，教我从闻思修入三摩地，于闻中入流亡所。所入既寂，动静二相了然不生。如是渐增，闻所闻尽，尽闻不住；觉所觉空，空觉极圆；空所空灭，生灭既灭；寂灭现前，忽然超越世出世间，十方圆明。上合十方诸佛本觉妙心，同一慈力；下合十方一切六道众生，同一悲仰。由于供养观音如来，蒙授如幻闻薰闻修金刚三昧，身成三十二应，入诸国土。所谓佛身、独觉、缘觉、声闻、梵王、帝释、自在天、大自在天、天大将军、四天王及天王太子、人王、长者、居士、宰官、婆罗门、比丘、比丘尼、优婆塞、优婆夷、女主、童男、童女、天、龙、药叉、乾闼婆、阿修罗、紧那罗、摩呼罗伽、人、非人等，我于彼前，皆现其身，而为说法，令其成就，令诸众生获十四种无畏功德。彼佛叹我善得圆通法门，授记我观世音号，由我观想十方圆明故，观音名遍十方界。
法华经云：若有众生受诸苦恼，一心称观世音菩萨名号，即得解脱。若水火雷电、龙蛇恶兽、夜叉罗刹、王难枷锁、军阵怨贼，诸难之中，能施无畏；于苦恼死厄，能作依怙；现三十二身，随说法。地狱、鬼、畜生，生老病死苦，以渐悉令灭。
大悲心总持经云：若有诵持大悲咒者，即灭百千亿劫生死重罪，不堕恶趣。临命终时，十方诸佛皆来授手，随愿往生诸净土中。能获无量等持辩才，解脱八难，灭除三毒。一切所求无不成就。大悲总持具载别本。
藏教密乘经中所载，观自在菩萨为莲华部主，现诸神变。忿怒则称马首明王，救度则圣多罗尊，满诸愿则大准提尊及如意轮王、不空罥索，乃至师子吼并毗俱胝、一髻、青项、白衣、叶衣、千首、千臂，皆有仪轨，真言略举其名。若西天未译番本，师传本续真言要门，未易悉究。
今上即位之初，圣师大宝葛噜麻尼自西域来京师。解行高深，福慧具足。明通三世，阐扬一乘；同自在之慈悲，宣六字之神力。上自宫庭王臣，下及士庶，均蒙法施，灵感实多，不可备录。将非大士之应化者乎？然江南未之闻也，故略纪其实。若六字咒，师所常诵：
唵嘛呢叭吽。
◇◇◇◇◇◇。
功德具在庄严宝王经。
世传蓬莱、方丈，若弱水中，非飞仙莫能到。昔秦王、汉武穷年远讨，劳神苦体，卒如捕风追影，终不得其涯涘。今小白华山，距四明不远，为圣贤托迹之地；石林水府，神光瑞像。虽在惊涛骇浪之间，航海乘风，刻日可至，故特举其胜概如左。昌国志云：昌国州在东大海西，星纪之次，在牵牛婺女分野。昔夏少康封庶子於越；至句践灭吴获夫差，欲使居甬东百家。杜预云：句章，东海中洲也。国语以为甬句东。今州有甬东村是也。由秦历汉，属鄮县。唐开元廿六年，以鄮县置明州，领县四。翁山，今之昌国也。五代后，改鄮为鄞，则又属鄞。宋熙宁间，创县为昌国，东控日本，北接登莱，南亘瓯闽，西通吴会，实海中之巨障。皇元至元十五年，升县为州。宝陀寺在州之东海梅岑山，世传梅福炼丹之所，释所言东大洋海，西紫竹栴林者是也。自四明陆行东九十余里，过穿山渡至大榭，再经嵩子渡至昌国州，陆行七十里，沈家门一渡至山，周围仅百里许，环绕大海。冯高望昌国诸山，如青螺，东极微茫无际，日月出没；上下若鉴，微风时来；雷轰雪涌，奇绝孤迥，非复尘世也。山茶树高数丈，丹葩满枝，犹珊瑚林。水仙紫荪，芳菲满地；金沙玉砾，的落璀璨。潮音洞，菩萨示现之所，去寺三里，至洞皆黄沙。石洞巉岩，瞰海四顾无畔岸，人迹不及。洞上有穴如天窗，下属洞前。旧有石桥横亘，可以瞻礼，今崩废。善财洞，在潮音洞右，亦祥异显现。岩石有罅，峭峻蹙逼，中窅叵测。其外则石崖壁立，泉溜如珠不涸，谓之菩萨泉。瓶罂盛贮，以洗目疾。磐陀石，平广，上坐百余人，下瞰大海。五更，远见扶桑五色光，项有一轮极大，从海涌出，真奇观也。三摩地，在寺西偏，登山由此。有亭曰极清净，嘉木森秀，清泉甘冽，乱石错出，有耸立者、踞伏者，奇诡万状。真歇庵，在寺后山深处。真歇了禅师修道庵中，后圆寂立㙮。无畏石，在真歇庵前，突然方广，然峻不可陟。狮子岩，在无畏石侧，形如狮踞。左，玉趣峰，灵鹫峰，观音峰。
尝读楞严，谓世间旷野深山圣道场地，皆阿罗汉所住持，故世间粗人所不能见。是山是梵僧启其端，而始知大士之宫宅，其信然乎哉？或因风涛怖惧而致祷，或好事寻幽而有遇；使者衔命，至诚所格；缁素夙缘，目击道存，如镜中像、水中月，皆有清净心现，往往不同。自昔多失纪录，今姑存一二，俟来者继述焉。唐大中有梵僧来洞前燔十指，指尽，亲见大士说法，授与七宝石，灵感遂启，始结茅居。日本僧惠锷从五台山得菩萨像，将还国，抵礁石，舟不能动。望潮音洞默叩，得达岸，乃以像舍于洞侧。张氏家屡睹神异，遂舍居作观音院。郡将闻之，迎像入城，为民祈福。未几，有僧，不知何许人，索嘉木，扃户刻之。弥月像成，僧不知所在。所奉菩萨像即此也。元丰中，谒者王舜封使三韩，遇风涛，大龟负舟，惶怖致祷。忽睹金色晃耀，现满月相；珠璎粲然，出自岩洞。龟没舟行，泊还，以上闻，始锡寺额曰观音宝陀。自是海东诸夷，如三韩、日本扶桑、阿黎、占城、渤海数百国，雄商钜舶繇此取道放洋，凡遇风波寇盗，望山归命，即得消散，感应颇多。崇宁间，户部待郎刘逵、给事中吴栻使高丽。及还，自群山岛经四昼夜，月黑雾翳，海面蒙，不知向所。舟师大怖，遥叩宝陀。未几，神光满海，四属如昼，历见招宝山，遂得登岸。宋给事中黄龟年恭礼洞前，亲睹大士紫金自在相朗然坐石上，偕游老稚俱见，备作赞颂。绍兴戊辰三月望，鄱阳程休甫、四明史浩至此，翌蚤诣潮音洞，寂无所睹，炷香供茶，盏浮花瑞。归寺食讫，晡时再至洞门，俯伏苔磴，凝睇嵚空，惟乱石累累，兴尽欲。有僧指曰：岩顶有窦，可以下瞰。攀缘而上，瞻顾之际，瑞相忽现，金色照耀，眉目了然。二人所见不异，惟浩更睹双齿洁白如玉。于是庆快，用书于壁，庶几来者观此无疲，不以一至不见而遂已也。又传，史卫王弥远见茶树上示一目，盖二十年相业之谶也。咸淳丙寅三月，范大尉以目疾，遣子致祷洞下，无所遇，汲泉归，洗目既愈，复命子来谢。洞左大士全现，淡烟披拂，犹隔碧纱。继往善财洞，童子忽现，大士亦现，缟衣缥带，珠璎交错，精神顾盻，如将示语。绍定庚寅十月，庆元昌国监胡炜登大士桥，礼潮音洞，倏现火明，左则月盖长者与童子并立，一僧居右；师子盘旋，两目如电。及至善财岩，童子再现，黛眉粉面，宝盖珠鬘，森列于前。旁现一㙮，晶彩焕。众僧曰：我等云集，历年未睹，今承恩力，共觌色相。遂刻山图于石，以示悠久。嘉定岁，僧修者所祝大士栴檀像偶毁，亡一指，心甚懊惋。后于洞前波间浮一花，视之，乃向失像指，众尤异之。淳祐连岁苦旱，制帅颜颐仲祷雨洞中，大士并童子喜悦出迎，自是随求辄应。皇元至元十三年丙子六月，丞相伯颜定江南，部帅哈喇歹来谒洞下，杳无所见，乃张弓引矢，射洞而回。及登海舟，莲花满洋，遂惊异悔谢。徐见白衣大士并童子像，于是施财，庄严像设，并构殿于洞上。大德五年，集贤学士张蓬山奉㫖祝厘潮音洞，见大士相好，仿佛在洞壁。次至善财洞，童子焂现，顶上瑞霭中，大士再现，宝冠璎珞，手执杨枝，碧玻璃碗，获法大神卫翊其前。久之，如风中烟，渐向销没；但祥光满洞，如霭霞映月。见数尊小佛，作礼慰快而去。致和元年戊辰四月，御史中丞曹立承上命降香币，至洞求现。忽见白衣现相，璎珞被体。次及善财洞，童子螺髻素服，合掌如生。适以候潮未行，再叩再现，而善财洞大士亦在。童子鞠躬，眉目如画；七宝璎珞明洁可数，群从悉见。尝询诸耆老，云：自昔游者，至今为盛。若夫西域名师、王公贵人，备极精诚，有睹白衣禅定，或冠珮庄严，或千首臂，或坐立异相。有眉目俨若，亲承于咫尺；或景像缥，若瞻对乎绘素。至有罗汉长者，童子天龙，前后翊从；宝瓶莲花，森列乎海波；频伽鹦鹉，飞翔于香霭。共见如一，或独见非常，变化示现，殊不可诘。若夫竭力远来，罔遇恍惚，常居其境，终不得瞻望余光者亦多有之。
海峤孤绝，蛟龙呵护，自非遗世高蹈者鲜能栖息也。草茅以为庐，术芝以为食。岁月既久，辉光焕，致感王臣之崇重，士民之归仰，大其宫室，广其田畴，以养其徒侣；修习至道，将与山川增重，助益风化于无穷也。梁贞明二年，日本僧惠锷首创观音院在梅岑山之阴。宋元丰三年，王舜封使三韩，遇风涛有感，以事上闻，赐额曰宝陀观音寺；置田积粮，安众修道，岁许度一僧。绍兴元年辛亥，真歇禅师清了，自长芦南游，浮海至此，结庵山椒，扁曰海岸孤绝禅林。英秀多依之，郡请于朝，易律为禅。嘉定三年庚午八月，大风雨，圆通殿摧。住山德韶言于朝，赐钱万缗，七年殿成。潮音洞无措足地，凿石架桥，凡六年。御书圆通宝殿、大士桥以赐，建龙章阁以藏之，植杉十万。是时，有田五百六十七亩，山千六百七亩。是年，丞相史弥远承父志，舍财庄严殿宇，廊备具，香灯供养。上闻，赐宸翰，并金襕衣、银钵、码瑙数珠、松鹿锦幡。陈帅机施钱二百六万，置长明灯。淳祐八年戊申，制帅颜颐仲祷雨有感，施钱二万，米五十石，置长生库接待庄，仍请于朝，免租役。皇元大德二年戊戌春，中宫命内侍李英降香，修缮寺宇像设。明年春，宿卫孛罗奉㫖降香，赐金百两；命江浙省臣董其事，一新栋宇。供严之具，金碧璀璨。四年春，遣使魏也先等饭僧转经。及归，以玉琢圣像献。五年，复遣太出赍彩幡缄香，降内帑二十缗，建演法堂，益修从宇；俾浙省割官田二千亩供僧，于正、五、九月讽诵祈祷，特颁玺书护持。自是祝香赍赐，岁以为常。翰林直学士刘赓制文，集贤直学士赵孟頫书丹刻石，以彰圣化。皇庆二年冬，皇太后遣使法华奴等降香，赐主僧袈裟，饭十方僧，浙省赐钞八百六十八锭，买田三顷，以给佛灯长明。泰定四年夏，中宫遣中政同知帖闾赐钞千锭、僧衣百八、黄金织文幡、金彩绮帛等，供圣饭僧。买田二顷二十六亩，以其入供营缮。致和元年四月，中丞曹立降香币及钞百锭。元统二年，宣让王施钞千锭，建石㙮，高九丈六尺。至顺二年，江西之万安陈觉和率众化财，凡八载，范铜为大士像，佛千尊，钟磬幡盖供具，今置阁上。我朝列圣相承，信崇佛法，遣使锡予，实不能备记。今上践位以来，尤加尊异，祝香集福，以锡下民，络绎不绝。武林西山上天竺寺，自昔相传，海上浮香木、现光瑞，因刻为观音自在菩萨像，多现祥异，士民归向。自春至冬，焚香叩礼，雨旸急难，感应如响，积有年矣。至正二十年，杭城荐罹兵燹，西山寺宇尽毁，圣像不知所在，众共追慕。丞相太尉开府康里公出金旁求，乃于草莽中得之。遂卜日，斋戒徒跣，率僚佐士庶，自北关门恭迎。圣像安奉于今丞相公所建清平山之西天寺中。时圣像上大放光明，照耀云汉，分为三道：其一远属东方，若向补陀山者；其一属上天竺寺；其一径属今西天寺。一时咸睹，益加敬仰焉。大都蓟州之境，控接檀州有雾灵山，山谷高深，林峦清邃，古昔相传为菩萨道场。山之上下，旧有寺宇；每岁，士庶敬礼求现，常有绵云起自谷中，洁白弥满，凝蔽天日；或变琉璃境界空洞一碧，次现蒲萄累累遍布。光映远近，忽见白衣端正之像，凌空而立，鲜见面目。然亦往往或黑夜有灯，或如列宿，或如爟火，联晖接焰，凌空远来，殊不可测。山顶寒甚，涧有泉水，起落应潮，传云潜通大海也。㒒尝游五台山，从碍哩室利师获聆番本补陀洛伽山行程记。始自西竺，至葛剌拶迦罗国有灵㙮。当昼夜绕道叩礼，自有告以道里方所，乃可前进。中间历罗刹鬼国，诱以声色饮食，慎勿犯之；及种种魔碍之所，但勇往毋退。复遇宝池，获饮甘露，身力增倍，倏践胜境，亦莫贪恋，一心径往。渐近圣地，当有马首金刚远来迎导，至于下岩，圣多罗尊摄受慰喻。然后诣岩中，紫竹栴檀，森郁交䕃，流泉清洁，纤草如茵；菩萨充满，观自在菩萨常住其中，天龙围绕。行者至此，蒙宣妙法，即得开悟。凡有所求，依愿圆满。此其大略，不能具录。以是考之，则决非凡境，岂造次所能至哉？似非此地比拟也。后至四明，屡有邀予同游补陀山者，心窃疑之，不果往也。一夕，忽梦有人谓曰：经不云乎，菩萨善应诸方所。盖众生信心之所向，即菩萨应身之所在。犹掘井见泉，然泉无不在。况此洞，神变自在，灵迹夙着，非可以凡情度量也。既觉而叹曰：嗟夫！诸佛住处，名常寂光，遍周沙界，本绝思议，何往而非菩萨之境界哉？断无疑矣！既集成传，附以天竺、雾灵事迹，并以旧闻。庶显非同非异，无别无断，用祛来者之惑也。
补陀洛伽山在东粤之大海中。望扶桑日轮，涌出水底，咫尺间，金光绚赫，五色敷莹，焕烂心目。泰山日观，不足奇也。大士观音坐此道场。自其始兴迄今，无片文字纪录，以考证。间有之，亦不过述其修崇土木，侈其壮丽，昭其宠光耳。龟兹盛熙明氏既来游息，即其事为文，中具四品。其第一品以梵语译华言，言菩萨功德也。第二品以山川地里言，言奇踪胜概也。至于三、四，则以历代官民祈吁灵异应感，与夫今朝之祝厘赉予言，言所崇信庄严也。熙明自乃祖乃父，主居西域，世与佛邻，善诵佛书，深达梵语。故于楞伽秘密之典，传习小白华之事，不啻若自其口出；矧于身亲炙之，而不敷扬演说其详乎？余尝至正乙未之冬十月初六督漕回还，海舶顺风至其地。是日海气肃澄，天光云影，上下涵虚。见大士白衣相于潮音洞，与人间画帻者无异；又见大将军身与罗汉身于洞口石壁上。一时群从所见又各不同。慨叹顾瞻，罔生憎慢。若玉兰琼芝之芳馥，异香奇羽之翔鸣，与夫岛屿之玲珑，烟霞之缥。人事非罕，而游尘野马之迹亦所希有。况近地有号安期乡、蓬莱都者，景物历历可玩。意者，秦皇、汉武为声闻所误。倘得见之，亦何有海上别为神仙之求耶？熙明所述为不诬。住山僧睿上人以其传来请志，是亦东南一伟观也，故以书遗之。天台刘仁本题附：旧志序夫泥垣之教，西教也。过去庄严古佛破暗灭、觉迷拯溺，茫昧邈绵，莫得考镜矣！迨自周昭王瑕时，世尊生于迦毗罗国，离家净饭，修行弥楼，遍历苦行，成无上道，普度三界，为天人师。入灭以来，析栴檀木，香别性同；分昆仑源，殊波一。然止教行天竺，东土未闻。西教东流，则自汉明帝始。帝感金人示梦，日轮飞空。傅毅采史苏之石函，阐西方之圣谛。而摩腾、法兰，首从月氏来集阙下，驼经白马，献像优填。王侯贵戚而下，稽首十地，皈心三宝。霞蔚云蒸，踉跄恐后。则中国之知信向觉皇，实自汉明之也。观世音菩萨者，过去正法明如来，实与释迦齐肩。以闻思修入三摩地，以大悲因地证如来果。以闻思故，号曰观音；以大悲故，弘誓愿。欲以普度阎浮众生苦恼，于是与释迦同时应化；授记释迦，圆通第一。而退处菩萨权位，妙脱情尘，智周沙界，事理无碍，机相尽融。三千大千中，有亿万蠛蠓呈形，形亡不见；有亿万蠛蠓声，声亡不闻。因物现身，身身惟一；随机说法，法法俱圆。菩萨无身，因物有身，是名大身；菩萨无法，随机有法，是名大法。有亿万物，有亿万身，而其究身物两空，求一身了不可得；有亿万机，有亿万法，而其究机法两空，求一法了不可得。不可得身，是故有身，以众生身为身；不可得法，是故有法，以众生法为法。众生惟其有身，是以无身；众生惟其有法，是以无法。法与身融，非法非身，亦法亦身；身与法融，非身非法，亦身亦法。是故世音亦菩萨音，菩萨音亦世音。音者亦形，形者亦音；观者亦听，听者亦观。何以故？众生以眼观形，以耳听音。以眼观形，观不隔垣；以耳听音，听不掩耳，有障碍故。菩萨形融于音，音融于形；耳融于目，目融于耳；观融于听，听融于观。观，亦非耳亦非目；听，亦非目亦非耳。耳遇音则听，遇形则观，而要非任耳；目遇形则观，遇音则听，而要非任目。形亦名观，音亦名观，观无所观；音亦名听，形亦名听，听无所听，无障碍故。谷之受响，因谷有响，响不谷起；镜之受形，因镜有形，形不镜出。般若现于万缘，不泊于万缘；万缘行于般若，不累于般若。佛言圆通如是。如是以圆通故，是以华严甘露，七宝林中，白衣光藏，慈悲灵感，西来大圣，清净海众，天香妙香，广月宫中，藏王庆信，晶日八难，西天洋海，清净座立，清凉宝海，广庆幸愿，宝扬惠德，华严海众，吉祥海月，清凉宝山，宝陀大悲等，随时立号。而佛、菩萨、梵王、帝释、天身、天大将军、毗沙门、小王身、长者、居士、宰官、㜑罗门、比丘、比丘尼、优婆塞、优㜑夷、天、龙、夜叉、乾闼婆、阿修罗、迦楼罗、紧那罗、摩睺罗伽等，亦随物现身。经言宝陀，即补陀也。震旦国中三大道场，西峨眉以普贤，北五台以文殊，而我东海补陀以观世音。西北距佛国不远，道法渐摩，近而且易；东海僻在穼阻，声迹荒遐。众生久苦沉沦，薰染五浊，如来重愍之。兹观世音之开化补陀，津梁娑竭，良有以也。峨眉、五台深峭雄㧞，秀甲齐州；而补陀独立大瀛海中孤绝处，尤为奇特。善信航海朝谒大士，肩骈趾错。无论中华，即天竺梵僧，亦往单瓢履，间关而至，殆无虚日。而吾乡士大夫顾反畏风波，罕登涉者。海上文人，恒标胜灵区，诧奇五岳，托之竹素，而补陀一志独阙焉。乃使大教壅阏，外道喧豗，则何贵操管缀文者哉？开府侯大将军乃谋之兵使者刘公、郡大夫龙公，纂修补陀志。爰尊今上奉圣母命颁赐藏经、制敕及御制序文，冠诸简端。而图绘山海岩洞、殿宇形胜；次弟裒集古今名贤制作，汇为一书。复属道民删定，乃为稍削旧诗之俚谬，增入时贤之合作者若干篇。复以道民所自为记颂韵语附焉。三君子之阐扬教典，开迪愚蒙，厥功不细。讵维山灵海若忻豫？亦如来之所印可也。万历己丑春，弢光居士屠隆和南撰流沙以西，有昆仑县圃；之罘以东，有蓬莱三山。赤县神州，名洞天福地者，难可偻指；大都为仙灵托迹，以青兕班麟、瑞草神芝胜，独东海补陀称道场。昔襄城鼎湖，迹肇轩后；包山洞庭，秘龙威。柱下着窍妙于五千文，为万古丹中王，宣尼以犹龙赞之。清虚冲举之学，实自此昌明焉。维时固不闻有能仁氏之教也；有之，亦迦毗身毒彼国自为奉行尔。西京之东渐流震旦，其道以超脱为贵，以空寂为宗。尽取世界一切事物槌破之，归之幻妄；而独露灵明，谓之见性。吾儒者固尝昌言排之，而高明特达之士，往往褰裳染指焉。则何故？士方苦世法局蹐，而一闻摆落之言，即豁焉如縳者之得释；士方苦世涂炎嚣，而一领清净之㫖，即洒焉如暍夫之饮冰。盖佛惟以摆落为宗，士之近摆落者易入也；佛惟以清净为㫖，士之近清净者易入也。匪惟无妨于儒，亦足助儒教之所不及。议者或病其有体无用，不知儒有儒之体用，佛有佛之体用。佛以辟支独觉为小乘禅，而其究要诸广济普度，固非偏枯全无补世教者。世之排佛，徒罪其持戒不煞、残体燔肢，以为惑世伤教，此特佛之皮毛尔；其精者在清虚宏远，故我教所不废。通儒伟人，以吾儒之道理物宰身，而以佛氏之道缮性归真，亦何不可哉？此我皇上握符御世、阐教明道之意也。大哉王言：刑赏所及，权衡制之；刑赏所不及，善法牖之。生成之表，别有陶冶矣！补陀洛伽乃观世音大士道场，山孤悬大瀛海中，空阔迥绝，秀甲神州。一跻览其上，辄有冯虚御风、超越尘之想。不佞猥叨职事，仰宣皇上清净、奉道、开化德意，而下以牖俗淳风者，守臣责也。若夫儒佛之理之精者，不佞恶能知？则敬以俟当世之大参同君子焉。万历己丑仲春日，巡视海道。浙江按察司副使。前刑科右给事中。皖城刘尚志记昔太宰嚭问于孔子曰：夫子圣人欤？对曰：丘博识强记，非圣人也。问：三王圣人欤？对曰：三王善用智勇，圣非丘所知。又问：五帝圣人欤？对曰：五帝善用仁义，圣非丘所知。然则三皇圣人欤？对曰：三皇善用时，圣亦非丘所知。太宰大骇曰：然则孰为圣人乎？孔子动容有间，曰：丘闻西方有大圣人者焉，不治而不乱，不言而自信，不化而自行，荡荡乎人无能名焉。此谓佛也！夫自众生覆于无明，溺于爱水，妄想颠倒，作诸恶业，渐远涅槃之山，永沦生死之海。佛为兴慈运悲，㧞苦与乐，则诸大菩萨，随佛眉间白光所照、神通天眼所视之处，同加摄受覆护，救济拯接，使一切众生共成佛道而后已。是佛其主宰，而菩萨者为之佐使者也。犹中国有君，而三公九卿、百执事，则行君之令而致之民者也。予尝翻阅慈悲忏法，诸大菩萨如文殊、普贤、无边身、观世音等，皆佛所使众生所，嘱累中，惟无边身与观世音常证常现，而观音尤为闻声济苦。楞严经云：昔无数恒河沙劫，有佛出世，名观世音。是观世音久已成佛号，第其深心主于大慈大悲，弘誓期于救苦救难，故观音名遍十方界，十方界尤所归依。而今补陀洛伽山为善财第二十八参，观自在菩萨与诸天神王说法处也。余令定海，常见朝礼兹山者，毋论我震旦中人，即边岛夷酋，罔不归命。其间有直心正念、起殷重心、生难遭想，辄蒙大士现身说法授记。其或机缘下劣，心志懈怠，而欲希放光现瑞，终不可得。昔城东老母，与佛同生，俱在一处而不能见紫磨金相。当知菩萨善应诸方所，盖众生信心之所向，即菩萨应身之所在。何必补陀？又何必不补陀？万历己丑孟冬日，定海令清源汪应泰撰胜国时，盛熙明氏以西域之裔，深通秘密之典，乃著补陀洛伽山传，分为四品。由是菩萨之功德，山川之奇胜，与夫历代祈吁祝厘之虔，应感灵瑞之异，彰彰较着矣。然而卷帙狭小，流传未布，使天下通都大邑，道里辽旷，向慕而不可至者，卒弗获一展卷而卧游焉。且今之丛林，自往年倭乱之后，废而复兴，已非昔日之旧，其沿革又不可以无志也。余不佞，承乏来浙，涉历海洋，首谒大士于补陀。周览之余，问之寺僧：山有志乎？始出熙明着传，则纸敝墨濡，几成蠹简矣。盖熙明至今已二百三十余年，其四品所载亦大都尔。入我明来，香火益崇，著述益富，迄今无有绍熙明而为之传者。余喟然曰：名山巨刹，既不可无载述以示于世；况今圣母慈圣皇太后刊印藏经，而我皇上纯孝承志，遣内使赍经降香，来锡宝陀。余既勒之贞珉，与兹山并峙矣。于是谋志乘于海宪潜山刘公，公以属之郡大夫武陵龙公，曰：必仪部屠长卿先生也。乃就而请业焉。不数时，汇次成帙，以授侯生继高，不佞辄复申一言于末简。夫后世之儒者，讳不言佛；若戎臣武士，又辄谓威克厥爱，与慈悲之㫖弗。以愚思之，佛之大端，以慈悲为体，以化导为用，其要使人人趋善而背恶尔。孟子曰：以不忍人之心，行不忍人之政。非慈悲之谓乎？孔子曰：己欲立而立人，己欲达而达人。非化导之谓乎？余，武人也，粗鄙弗学，顾平日耳剽先生长者之言，而有味乎慈悲化导之㫖，况睹熙明盛典，而乐观此志之成也哉！兹岁仲春，余督哨海洋，舟过补陀，肃谒大士，祷曰：我佛灵赫，尚克相余，俾我师贞吉，少效尺寸，以上报天子。未几，倭奴窃，窥我边界。皇威丕震，我是以有花脑、浪冈之捷。谓非大士默相之功可乎？志成，适有此役，因并记之。万历己丑夏五月既望，镇守总兵官云间侯继高撰昌国，古会稽海东洲也。东控三韩、日本，北抵登莱、淮泗，南至庆元城三百五里。泰定元年六月，自庆元桃花渡觅舟而东，海际山童无草木，或小槿如箸，辄刈以鬻盐户。东逼海有招宝山，或云他处见山有异气，疑下有宝；或云东夷以海货来互市，必泊此山。山故有炮台，曾就台跖弩射夷人，洞船犹入地尺。又别作大筒曳铁锁江水，夷船猝不得入。前至峡口，怪石嵌险离立，南曰金鸡，北曰虎蹲。又前则为蛟门，浃东浪激，或大如五斗石瓮，跃入空中，却堕下碎为零雨；或远如雪山冰岸，挟风力，作声势，崩拥舟，荡荡与之上下。一僧云：此特其小小者耳；秋风一作，海水又壮，排空触岸，杳不辨舟楫。独㠶樯上指，潮东上，风西来，水相斗，舟不能咫尺；一撞礁石，且靡解不可支持。又前则为三山，大洋山多磁石，舟板钉铁，或近山，则胶掣不动。昌国境中多大山，四面皆海，人家颇居篁竹芦苇间，或散在沙㠗，非舟不相往来。田种少，入海捕鱼，蝤蛑、水母、弹涂、桀步，腥涎亵味逆人鼻口，岁或仰榖他邦。东从舟山过赤屿，转入外洋，望岝峉山，山出白艾，地多蛇。东到梅岑山，梅子真炼药处。梵书称补陀洛伽山也，华言小白华山。自山东行，西折为潮音洞。洞瞰海外，中裂大石，壁紫黑，旁罅而两岐；乱石如断圭，积伏蟠结。怒潮耸击，昼夜作鱼龙啸吼声。又西则为善财洞，峭石啮足，泉流渗滴，悬缠不断。前入海数百步有礁，土人云：曾有老僧秉烛行洞穴，且半里，山石合。一窍有光，大如盘盂。侧首睨之，宽引洁白，非水非土，远不辩涯际。又自山北转，得磐陀石山。粗怪益高，叠石如峌。东望窅窅，想像高丽日本如在云雾苍茫中。日初出，大如米筛。薄云掩蔽，空水弄影，恍若铺金僧伽黎衣，或见或灭。南望桃花、马秦诸山，嵌空刻露，屹立巨浸，如山叠太湖。灵壁不着寸土尺树，天然可爱。东南望东霍山，山多大树，徐市住舟于此。土人云：自东霍转而北行，尽昌国北界，有蓬莱山。众山四围峙立，旋绕小屿，屹如千丈楼台。而中处又有紫霞洞，与山为邻。中畔通明，方如大车之舆。潮水一退，人可入。或云，人不可到。有神仙题墨，漫不能辩。又有沙山，细沙所积。海日照之有芒，手攫则霏屑下渐成洼穴。潮过又补，终不少损。旁有石龙，苍白角爪，鳞鬣皆具。蜿蜒跨宣，亘三十里，舟经其下。西转别为洋山，中多大鱼。又北则为朐山、岱山、石兰山，鱼盐者所聚。又自北而南，则为徐偃王战洋。世言偃王既败，不之彭城而之越，弃玉几案于会稽之水。又南则为黄公墓。黄公，赤刀压虎不行为虎所食者也。夫昌国本岛夷，后乃属越，曰甬勾东。越王句践欲使放吴王夫差居之，然不至也。海中之山，安期、羡门之属，或避秦乱至此，方士时未深入。或云王山在山底，故称入会稽者为入东海。抱朴子亦云：古仙者之乐，登名山为上；海中大岛如会稽之东翁洲者次之。今昌国也。八月自昌国回，姑录山海奇绝处，明晋人之不妄。时一展玩宗少文卧游不是过矣。
国家自世祖奄有四海，凡名山大川，仙释所托以神其教者，朴桓新弊，毕乘兴运；钜刹珠庭，天降地涌。盖于以扬前人之休光，衍万世之庆泽。浙东庆元之昌国，有山名补陀洛伽者，奇峦复嶂，幽洞灵岩，错立层出。奔波骇浪之中，潮汐吞吐，烟霞变幻；虬龙鼋鼍，蜿蜒呵护。华严经所谓善财二十八参、观音菩萨与诸大菩萨围绕说法，此即其地也。寺曰宝陀，创始于宋元丰间。尔时灵迹率随缘影向，示现香花，与五台、峨眉道场实；而旱潦风涛之祷，响答为尤捷。其在东南，故是佛法一大海会；亡论遐迩卑尊，靡不皈依瞻仰。皇后福德日盛，一念中间无虑皆佛事。乃大德二年春，特命中御府臣李英驿降御所祝香。使还，再命修缮其像设。之于明年春，宿卫臣孛罗等再驰祝香；内出中金百两，饬江浙行中书省，遣寮吏同莅其役。又明年春，宿卫臣魏也先、太出三驰祝香，御命饭僧，周阅具典。竣事，寺之长僧如智津其徒言：孜奉玉琢菩萨瑞相，表上内庭，以便瞻礼。具归美报。今年春，仍命太出偕李铁木儿不花、魏也先持五彩幡旌，祐祝香以往，庄严其法筵。又出内宝币二千缗，即其寺治演法之堂，暨庐舍之圮腐残剥者。又饬行中书省，捐土田之在官者二十顷，畀之，益其徒食。俾每岁以建寅、午、戌月，讽诵祈祷。又下玺书，复其凡隶宝陀者。非宝陀者，禁其毋得怙以匿冒。如智亦因得被袈裟。内庭传瑞流恩，曾无虚岁。至是命中正院传命翰林臣，裨用文字而刻贞石，以垂永久。臣谨铨次如右。切谓象教之来中土，虽显晦靡常；其所获验，亦不专系夫崇奉敬怠。陛下以宽简而治民，殿下以慈祥而佐理，与往圣觉皇同符共贯，是宜圆精荐厘，方祈效祉。至若金汤迦维，亦曰我国家之常事。其所以迓续延洪之道，自有大本大原在也。因明其所在而系之以诗曰：皇元混一其仁如天好生恶杀慈视竺干帝绳祖武仁守大宝曰临曰御书循尧道后嗣徽音所宝惟慈力行万善念兹在兹繄我补陀法云真际白衣如来东渐南被如来大智无古无今慧日满月无不照临天开崇因祠香岁致应复为感匪除匪亟布金檀币即而招提旧仍新就离立翚飞僧智衣陈如来照晰玉琢妙严象其光洁补陀非遥浙水之东法身圆对奚必梵宫教㫖崇之胜幡是锡申画沃腴益其香积俾勤梵呗为国祷祈敛时五福教赐靡私诞降玺书以镇以护山河大地等为乐土恩德新覃震耀无前帝仁后慈亿万斯年惟观自在非闻非见圆通融性神光毕现优昙钵花瑞应孔彰皇图释网相为无疆词臣承命颂述其职揆厥本原懋昭大德神州之内有三大山，为震旦佛国，曰峨眉，曰五台，曰洛伽。而洛伽独在东南钜海中，为观音大士现真圣界。鸿波怒涛，万里极目。寰中自垂髫黄发，赤须白足，罔不担蹑聚粮，梯危绝徼，奔走香火者。而大士灵真玄鉴，随力大小、缘厚薄、诚浅深辄应之。莲花宝盖，玉节珠幢，时时见云涛中。或洞壑岩岫，恍惚出没，灵异万状。以故见者、传闻者、思至者、结茅来者，茧足欲一觌大士圣秘，拯万劫之迷途，辟无方之朗照。岁丙戌，仁圣皇太后、慈圣皇太后拱念灵庥，赐经一藏，遣中人赍送海上。而皇上复为文，明着圣母至意，碑勒在寺。予不敏，盖督慕之，乃无由一望洋而礼，而岁辄致米饭大众。近复铸赤金像一座，重三十石，送新殿敬祝。嗟夫！观音力鸿钜周浃，大极须弥，小入蚃曶。顾予何人，敢以一念邀惠大雄力哉？唯圣母厚德载物，皇上玄祐弥天；大士实阴骘之，禔福海内。予譬饮河知满，戴天思报，天何言哉？寺僧真表有戒行，其诣京恭谢，亦过予，予甚器之。夫天下事大不偶，明州故三佛地，而补陀复赐经显于天下，光于万世。予与表何幸躬逢，遂略记其事，以告后来。万历十五年丁亥十月孟冬立石明郡，当溟渤之会，其东属邑曰定海。补陀山在定海外二百余里，远望沧茫杳霭，见明灭，如鸢凫帖帖伏水中。佛书称补陀洛伽山，海岸孤绝处是也。或云梅岑山，即子真炼药处，因以名焉。今皆不可考矣。自山东行，西折为潮音洞，乃观音大士现化之地。石壁中裂，傍罅两岐。又西为善财洞，石齿齿不容足。缘崖泉渗滴，若垂缨不断。前入海数寻有礁，突起如瓶炉状。又自山北转，得磐石岩。顶上有窦，可以下瞰。海天孤阔，洞府幽深；波涛际空，茫无畔岸；烟雾昼，四景若一；倒影凌虚，排云御风。诚上圣之窟宅，而非尘寰俗界所可仿佛者也。昔梁贞明间，日本僧惠锷得观音瑞相于五台山，将迎归本国。舟抵新螺礁，莲花当洋，舟蔽不前。锷祷之曰：是我国无缘见佛，当从何所立建精蓝？有顷舟行，泊于潮音洞，遂于此地创建梵宇，冯依佛乘。宋元丰间，赐宝陀寺额。历代因之，崇尚不废。至我国朝，益加尊礼，世百千年休祥蒙赖，于戏盛矣哉！维我观音大士，通明圆觉，神应变化；运慈悲定慧，以阐教利生、开迷救苦。奇功妙道，不可殚述。故能使千百万亿人，无贵贱贤愚，无远近大小，起心归向，开口诵念，合掌恭敬，焚香顶礼。四方善士及缁羽辈，每于春月，即洞中参礼求现。而王侯妃嫔，贵戚貂珰，荐金宝以致诚，忏悔愆以祈宥。使者冠盖，相属于道。然乘筏渡海，触犯风涛，竟无濡足之患，而为观音必相之，则证应从可识矣。尝闻故老说，补陀佛屡着灵异，凡我众生意念精虔，往往圣像放光，金色身照耀天日；青莲拥瑞，天乐音；金桥矗空，祥乌绕树；百灵秘怪，恍惚呈露；随刹现身，形不可测识，亦异矣。嘉靖癸丑，岛夷犯顺，㨿为巢穴；轩构摧圮，缁锡解散。国朝赐碑文俱断裂，仆海中。所仅存者独圣寿寺、琉璃、无梁等殿。而梵音虚、鼎蒙尘芜者垂数年。然教不终否，有五台龙树寺僧真松，北游来京师，闻其事于礼部。时宫保大学士养斋严公为大宗伯，亟下其议于郡县，俾给劄住管，崇奉香火，而演律仪，以资景福。灵山胜会，一旦光复，非我严公道百灵、德兼三教，其能洽和幽明、兴举废坠有如是哉？维时我郡侯太恒吴公、总戎草堂刘公，相与协赞规画，次第修举。一号令之余，而改观易听矣。适御马监太监松庵马公景慕名山，起心愿，乃范金成佛，绣彩结幡，不惜重资，归诚于佛。一时辐辏，增重丛林，岂非事有待而化有缘邪？而谓我观音佛法力助，神功默相，诚不诬也。阐兹灵异，普济群生，其俾我四方息警，雨旸时若，灾厉不兴，物生蕃阜；环海内外，断恶修善，佑我邦家，用臻康乂。则百千万年永赖洪庥，酬德报恩者宁有纪极耶？镗生长海濵，习闻灵迹，且身享康宁，滥竽禄位。母氏年逾大耋，高堂无恙。藉此福德，敢忘厥自？故因真松之请，不讳鄙陋，为文以纪其事，而复系之以诗曰：缥灵山嵯峨迹石回抱沧溟吞吐潮汐石洞峭深琼泉滴沥气飞扬嚣尘断隔佛祖坛场天神窟宅昔我观音来自五台睹兹灵境息驾徘徊梵宫夜厂宝刹朝开金容璀璨广乐喧豗星繁电瓅倏往忽来自昔称奇于今为烈贝影扶疏兰缸明灭百千万人无论愚哲向山归礼噀水致洁蠢尔丑夷㨿为巢穴几席荒凉栋宇摧裂道无终否感则必通士协吉上下和同垂增云构弘阐佛风燕还旧垒僧依故宫光复盛美伊谁之功维我观音慈悲成性我愿众生咸归清净圣寿绵延帝图昌盛默佑阴扶永绥吉庆胜水名山万年辉映小子颛蒙稽首歌咏东海补陀洛伽山者，震旦中国第一大道场也。释言海岸孤绝之地，又言东大洋海西紫竹栴林。华严言善财第二十八参，观自在菩萨围绕说法，盖此地也。华言小白华山，又云即梅岑山，乃梅子真炼药处。东海甬句东，并海翁洲；北界山东登莱、之罘，接三神山、十洲诸岛。安期、羡门飞仙羽人咸在。而洛伽佛道场，远摽释典，开朗宣揭，则自唐大中间梵僧来爇指感现始。由明州城桃花津，六十里至候涛山下，是为海门。东航海抵翁洲洛伽山，周围百里，四际无岸，孤悬海中。赤县神州不复记忆置在何处。秽土劫浊，邈焉隔绝。虽属阎浮，亦造物之所以别立清凉界也。远近诸山，大者如拳，小者如栗。三韩、日本岛国，青螺一抹，杳霭烟际，乍有乍无。微风不动，天镜涵空，澄碧万里。海凫鳿，低飞乱鸣。惊飙下撞，洪涛上舂。银山雪屋，簸荡天地。五更望日出扶桑，巨若车轮，赤若丹砂。忽从海底涌起，赭光万道，散射海水，奛鲜煜霅，晃耀心目。吴渊颖谓空水弄影，恍若铺金僧伽黎衣，尤极形容，奇哉观也。山有潮音洞，乃大士示现处。洞上有穴如天窗，仰窥日星，頫瞰海岛。金沙细软，石罅深黑，海涛日夜来啸吼。其下又有善财洞，以善财二十八参得名。岩峭啮，表仄中窅。崖上珠泉，歕滴不断，号菩萨泉。北转得磐陀石，可踞坐望海外。又有龙女洞，以龙女献珠故。有太子㙮，以太子施舍故。有紫竹林、白华岭、莲花洋，以山所产故。有栴檀岭，以佛香故。有狮子岩，以佛法无畏故。有妙应峰、圆通岭，以观自在圆妙故。有甘露潭，以妙法洒心故。有金刚窟，以威音降伏故。山上宝陀禅寺，奉观音大士其中。上自帝后妃主、王侯宰官，下逮僧尼道流、善信男女，远近累累，亡不函经捧香，搏颡茧足，梯山航海，云合电奔，来朝大士。方之峨眉、五台有加焉。江津海浦，风涛覆舟。哀空侯，酹波臣，亡时亡之。独洛伽慈航，乘潮稳渡。开山以来，绝不闻有颠危之险。自非胜力默持，慈心垂祐，胡能然矣？而众生之朝礼皈依者，往往示现灵迹神光。金身瑞相，白衣缟带，绀目翠眉，五云幢盖，七宝璎珞，香花胜鬘，仙禽佛灯，时时有之。淫污者望山而冰销，狡凶者瞻容而霰化；慧根者顿悟而日朗，迷真者立撤而雾开。宝石乞灵于梵衲，金光睹异于王人；宝冠感瑞于蓬山，莲花戢武于哈喇。唐宋累朝，咸知信向，至我皇代，益以尊崇。今上奉圣母慈圣宣文明肃皇太后命，印施藏经，装塑金像，宣扬教典，衍畅宗门，穆哉盛矣！夫大士于现在贤圣劫中为观自在菩萨，于过去庄严劫中为正法明如来。佛果本其法身，菩萨乃其权位。㨿法称尊，道臻无上，因权度化，普度众生。从闻思修以入三摩，智超般若；本空寂以了二相，善得圆通。寻声救苦，卓矣大悲！随念消灾，炽然弘愿。义密教深，见闻之妙如响；观成机熟，耳目之用尽融。感而常寂，所观之相何存？过以不留，能观之心亦泯。故能各现身而说法，处处皆通；握一智以长存，如如不动。譬之万波散，元无万波；千月分光，止惟一月。呜呼！猛犷悍，王化之所不能伏，而慈氏摄之；蔽锢昏庸，师儒之所不能诲，而如来导之。十方钦崇，万国蜂涌，夫岂偶然之故哉！
大明万历三十一年癸卯夏五月，督抚浙江都御史汉阳尹应元视师海上，时总戎都督佥事处州李承勋蕳锐士数千以待。闻补陀山峙大海中，登此山，则诸凡险要，可指顾而知。又近岁，圣母、皇上特遣御用监太监张随、内官监太监王臣，赍帑金重修普陀梵宇、经藏。前抚臣会䟽请停留中，应元以为百闻不博一见，决筴往焉。总戎具舟卒，谛风潮，订行期。海道副使同安王道显、参将苏州袁世忠、宁波府知府建安邹希贤、同知金溪黄榉、推官宜兴何士晋、定海县知县漳浦朱一鹗，悉从都御史。以是月十三日解缆，十五日抵补陀。既焚香顶礼观音大士，遂历海潮，陟绝巘，望沧溟；拟睇扶桑，周咨海岛。真三生奇觏哉！夫普陀、海潮寺等耳，又同在一山。海潮巨刹宛然，恬不为异。而普陀名号最著，因灾修复，殊非非常之原。一旦重以天子之命，势必竦动遐迩。鲸波叵测，侦备宜严。乃属参总各官，整旅饬防，闻警即援，永期宁谧，万万弗遗君父忧。总戎暨诸司分猷共念，可为一时之盛。爰镌石、纪岁月以告嗣来云。
惟我皇上，清宁得一，易简函三。衣蜎蠖之中，驰化寰瀛之表。薄海内外，罔不咸熙。然犹崇尚西方清净慈悲之教，用裨理道。万历己亥，乃遣御马监太监赵永，颁藏经于东海普陀寺，俾供奉之。盖闻震旦之国，名刹有三：文殊治五台，普贤治峨眉，观音治东海。而东海灵应尤异，以是皇上特垂意焉。维时寺毁于火，招提未立，无敢委君命于草莽。永具以闻，上乃遣人阅视故址，颁帑金一千两，鼎建藏殿。仍令举内侍中忠勤干敏、堪任兹役者，左右以御用监太监张随为对，上遂命之。甲辰三月，藏殿告成，随报命阙下，绘图以献，上悦而赉焉。维时佛宇僧寮尚未具也。明年，上复发帑金二千两，圣母所发嬴其半，诸宫各捐金有差，以竟前绩。赐额曰护国永寿普陀禅寺，仍遣随往莅之。随奉上命惟谨，拮据经理，无日不身在土木间。鸠材度工，至亲杂徒庸为伍。乃以丙午秋月已事而竣。丁未春，上复遣御马监太监党礼，颁帑金一千两，创碑示禁，告土以毕役焉。夫皇上殷意兹役，四发命，三遣内臣；积岁所赉，意无虑数千金。于是栋宇岿峨，金璧辉映。鹿苑鹫岭有不得比盛者，秋毫皆上赐哉！应宾，东海波臣也，乐观厥成，敢不对扬圣天子之休？窃惟大士以三十二应身入诸国土，现八万四千臂目接引群生，而尤显瑞于东海。华严所说善财南询之处，即今所也。佛本无相，非相无以摄凡心；亦本不住，非常住无以得众止。使知彼岸不遥，有同海岸；梵音非渺，即是潮音。是以圣主当阳，古佛出世。总之纲维大化，以扶宇宙。况乎屡朝供奉，尤盛于兹；纶綍既赫，轮奂斯彰。降魔王于水击，护法大千；效大众以嵩呼，寿延亿万。讵行宫私筑所可仿其一二耶？惟是四方善信，莫不俯首受戒。修蒲团之理者，列屋而居；输香花之诚者，蔽江而进。岂尽神通之致哉？亦崇奉所自来矣！故其寺旋废旋举，山川寔式灵之。然曩时风雨之所摧颓，兴复不难也。今煨烬之余靡，一椽一瓦之留存，藉非邀宠皇上，何以复睹汉官威仪之盛若此？缁白之流，咸稽首崩角以赞功德。于是应宾搦管作颂，勒诸珉碑，颂曰：猗欤大士现灵东方东有瀛海寔度大荒黄金布地紫竹成行既弘瑞炬亦普慈航祝融为厉梵宇斯殃崇法彰教是维圣皇内帑既发内遣惟良经之营之迄今八霜绀宫更始宝相重光莲花奕奕贝叶煌煌爰清爰净弥炽弥昌弘开寿域载启乐邦是大功德不可思量敢告来裔万祀不忘