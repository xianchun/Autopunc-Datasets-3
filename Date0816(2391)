潭州云蓋山智本禪師，姓郭氏，筠州人也。依本州慈云院受具，即慕參游。造海會端禪師法席，投機開悟，眾所推仰。初住舒州龍門，樞密曾公請住南岳法輪、高臺道林，晚遷云蓋。
開堂日，陞座，顧視云：會麼？南岳山高，瀟湘水綠，千仞壁立，萬派朝宗。久參先德，相共證明；後進初機，有疑請問。
問：香烟馥郁，大眾臨筵，為國開堂，如何舉唱？
師云：片云生岳頂。
僧曰：天上有星皆拱北，人間無水不朝東。
師云：孤月舊團圓。
僧曰：祝延圣筭蒙師指，向上宗乘事若何？師拍禪床一下。
僧曰：逢人分明舉似。
師云：早見錯舉。
問：諸佛出世，天雨四花。和尚出世，有何祥瑞？
師云：千聞不如一見。
僧曰：見後如何？
師云：瞎。
問：如何是佛？
師云：釋迦、彌勒。
僧曰：便恁麼會時如何？
師云：腦後擎拳。
問：如何是祖師西來意？
師云：琉璃缾子。僧擬議，師便喝。
問：庭前柏樹人知有，先師無語意如何？
師云：真鍮不換金。
問：異類擬生全是兆，機鋒兼帶意如何？
師云：脫卻襴衫提席帽，相逢不說那邊來。
問：如何是清凈法身？
師云：家無小使，不成君子。
問：目瞪口呿，如何話會？
師云：傍觀者丑。
問：將心覓心，如何覓得？
師云：波斯學漢語。
問：如何是學人出身處？
師云：雪峰元是嶺南人。
問：素面相呈時如何？
師云：一場丑拙。
問：起坐相隨，為什麼不識？
師云：相逢雖語笑，背后切無端。
問：如何是和尚家風？
師云：薄明月。
僧曰：秪遮個，別有在？
師云：細切清風。
問：人人盡有一面古鏡，如何是學人古鏡？
師云：打破來，向儞道。
僧曰：打破了也。
師云：胡地冬生笋。
問：如何是齩人師子？
師云：五老峰前。
僧曰：遮個豈會齩人？
師云：今日拾得性命。
問：古人道：說取行不得底，行取說不得底。未審行不得底作麼生說？
師云：口在腳下。
僧曰：說不得底作麼生行？
師云：蹈著舌頭。
問：如何是祖師西來意？
師云：一隊衲僧來，一隊衲僧去。
問：知師久蘊囊中寶，今日當場略借看。
師云：適來恰被人借去。
問：王道與佛道相去多少？
師云：和尚褊衫闊，措大白襴寬。
上堂云：去者鼻孔遼天，來者腳蹈實地。且道祖師意向什麼處著？良久，云：長恨春歸無處覓，不知流入此中來。
上堂云：後詞一訣，對面直說，若到諸方，不得漏泄，稍若商量，金剛腦裂。遂拍一下。
上堂云：高臺巴鼻，開口便是。若也便是，有甚巴鼻？月冷風高，水清山翠。
上堂云：以楔出楔，有甚休歇？欲得休歇，以楔出楔。喝一喝。
上堂，高聲喚侍者，侍者應喏，師云：大眾集也未？
侍者曰：大眾已集。
師云：那一個為什麼不來赴參？侍者無語。
師云：到即不點。
上堂云：滿口道不出，句句甚分明；滿目覷不見，山山疊亂青。鼓聲猶不會，何況是鐘鳴？喝一喝。
上堂云：祖翁卓卓犖犖，兒孫齷齷齪齪，有處藏頭，沒處露角。借問衲僧，如何摸？
上堂云：雞作雞鳴，犬作犬吠，不用教招，自然如是。本分衲僧，卻不瞥地。
上堂云：眼若朱紅，面如潑墨，婆婆娑娑，頤頤索索。一口齩破鐵饅頭，馨香直到新羅國。
上堂，橫按拄杖云：牙如刀劍面如鐵，眼放電光光不歇，手把蒺蔾一萬斤，等閑敲著天邊月。卓一下。
蘄州五祖演禪師。問：攜筇領眾，祖令當行，坐斷要津，師意如何？
師云：西風吹渭水，落葉滿長安。
僧曰：四面無門山岳秀，今朝且得主人歸。
師云：路頭在什麼處？
僧曰：對面蹉卻。
師云：且喜到來。
問：祖意教意，是同是別？
師云：人貧智短，馬瘦毛長。
問：如何是白云為人親切處？
師云：裂轉鼻孔。
僧曰：便恁麼去時如何？
師云：不知痛癢。
問：達磨面壁，意旨如何？
師云：計校未成。
僧曰：二祖立雪時如何？
師云：將錯就錯。
僧曰：只如斷臂安心又作麼生？
師云：煬帝開汴河。
問：如何是道？
師云：始平郡。
僧曰：如何是道中人？
師云：赤心為主。
僧云：未審道與道中人相去多少？
師云：名傳天下。
問：如何是極則事？
師云：何須特地。
問：百尺竿頭，如何進步？
師云：快走始得。
問：如何是臨濟下事？
師云：五逆聞雷。
僧曰：如何是云門下事？
師云：紅旗閃爍。
僧曰：如何是曹洞下事？
師云：馳書不到家。
僧云：如何是溈仰下事？
師云：斷碑橫古路。僧禮拜。
師云：何不問法眼下事？
僧曰：留與和尚。
師云：巡人犯夜。
問：如何是白云一滴水？
師云：打碓打磨。
僧曰：飲者如何？
師云：無著面強。大眾！古人關棙，今人話端；前車既翻，後車改轍。乃舉起拳頭云：諸人不見，雙峰罪過。別有商量，如或悄然，雙峰隱身無路。
杭州慈云道清禪師，示眾云：箭鋒相拄底，應機乃絲發無差，邊方人語不相諳，如何辨他子細？又云：格外明機底，問南則以北為詶，饑餒人急切相投，未審將何賑濟？又云：妙用縱橫底，臨機辯若懸河，毘耶城彼上人來，未審若為詶對？又云：寒灰枯木底，到遮里無言，家中給侍之人，日用如何指授？
洪州景德惠英禪師，上堂，良久，忽擲拄杖，喝云：大眾！是什麼？錦鱗赤尾尋常事，莫把金鉤度與人。
洪州翠巖廣化悟新禪師。問：如何是心？
師云：半夜不須敲玉戶。
僧曰：如何是法？
師云：天明鳳子笑含華。
師云：清珠下於濁水，濁水不得不清；念佛投於亂心，亂心不得不佛。佛既不亂，濁水自清。濁水既清，功歸何所？良久，云：幾度黑風翻大海，未曾聞道釣舟傾。
廣州集福寶嚴禪師。問：師唱誰家曲？宗風嗣阿誰？
師云：今日不答話。
僧曰：為甚麼不答？
師云：知時別宜。
僧曰：學人未曉。
師云：華岳三峰頭指天。
問：言詮不到，請師垂示。
師云：不從人得。
僧曰：未審從何而得？
師云：儞試道看。僧擬開口，師便打一拂子。
問：皈源性無二，方便有多門。如何是歸源底道理？
師云：天臺普請，南岳游山。
僧曰：還有向上事也無？
師云：有。
僧曰：如何則是？
師云：拄杖子。
舒州太平興國惟清禪師。問：靈山一會，迦葉親聞。今日一會，學人聞不？
師云：未是與麼人。
僧曰：漏泄不少。
師云：儞見個什麼？僧便喝。
師云：不信道。
問：雷音既震，法雨愿傾。
師云：孰非沾足？
僧曰：幾年獨滯朝宗勢，今日方騰出谷聲。
師云：何勞特地？乃云：知識不知智到處，唯己自知，因緣和合時，與人共用。所以把住則當機絕迹，千圣難窺；放行則應物現形，四生可辨。且道即今把住好？放行好？良久，云：要知萬派流無盡，全在靈源一脉深。
鄂州黃龍延禧禪院智明禪師，饒陽人也。棄儒從釋，經試華嚴，衣披方褐，具戒參游。造心禪師丈室，香烟起處，豁然契悟，淘汰古今，密洞淵奧。提刑胡公師文為方外交，翰林學士張公商英請師出世，尚書豐公稷為語錄序。灌溪、寂照、黃龍三剎，提唱宗風，為世所仰。
問：世尊出世，魔界傾摧。和尚開堂，有何祥瑞？
師云：一夜落華雨，滿城流水香。
問：大庾嶺頭為什麼提不起？
師云：臨崖看虎眼，特地一場愁。
僧曰：恁麼則悔不慎當初也。
師云：是什麼面目？
居士胡公巡按過荊南之公安，問二圣寺僧云：梁武帝問達磨：如何是圣諦第一義？磨云：廓然無圣。今日公安因甚卻有二圣？僧無對。
後舉似師，師云：一點黑水，兩處成龍。
上堂云：向上一路，衲僧罔措，求妙求玄，邯鄲學步。
上堂，眾才集，師云：不可更開眼說夢去也。便下座。
上堂云：南山一訣，斬釘截鐵，切忌商量，翻成途轍。