我聞如是：
一時，佛般涅盤後不久，尊者阿難游王舍城，在竹林迦蘭哆園。
於是，有一異學梵志，是尊者阿難未出家時友，中後彷徉，往詣尊者阿難所，共相問訊，卻坐一面，語尊者阿難：欲有所問，聽我問耶？
尊者阿難答曰：梵志！欲問便問，我聞已當思。
異學梵志便問曰：所謂此見舍置除卻，不盡通說，謂世有常，世無有常；世有底，世無底；命卽是身，為命異身異；如來終，如來不終，如來終不終，如來亦非終亦非不終耶？沙門瞿曇知此諸見如應知耶？
尊者阿難答曰：梵志！所謂此見，世尊、如來、無所著、正盡覺舍置除卻，不盡通說，謂世有常，世無有常；世有底，世無底；命卽是身，為命異身異；如來終，如來不終，如來終不終，如來亦非終亦非不終耶？世尊、如來、無所著、正盡覺知此諸見如應也。
異學梵志又復問曰：所謂此見，沙門瞿曇舍置除卻，不盡通說，謂世有常，世無有常；世有底，世無底；命卽是身，為命異身異；如來終，如來不終，如來終不終，如來亦非終亦非不終耶？沙門瞿曇云何知此諸見如*應耶？
尊者阿難答曰：梵志！所謂此見，世尊、如來、無所著、正盡覺舍置除卻，不盡通說，謂世有常，世無有常；世有底，世無底；命卽是身，為命異身異；如來終，如來不終，如來終不終，如來亦非終亦非不終耶？異學梵志！如是具、如是受、如是趣、如是生、如是至後世，所謂此是世尊、如來、無所著、正盡覺舍置除卻，不盡通說，謂世有常，世無有常；世有底，世無底；命卽是身，為命異身異；如來終，如來不終，如來終不終，如來亦非終亦非不終耶？如是知此諸見，此諸見應如是知。
異學梵志白曰：我今自歸於阿難。
尊者阿難告曰：梵志！汝莫自歸於我，如我自歸於佛，汝亦應自歸於佛。
異學梵志白曰：阿難！我今自歸於佛、法及比丘眾，唯愿世尊受我為優婆塞！從今日始，終身自歸，乃至命盡。
尊者阿難所說如是，彼異學梵志聞尊者阿難所說，歡喜奉行！
