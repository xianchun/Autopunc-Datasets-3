佛復告迦葉：有四種人，於此大般泥洹經能趣正法，護持正法，能為四依，多所度脫，多所饒益，出於世間。何等為四？一者、凡夫未離煩惱，出於世間，多所度脫，多所饒益；二者、得須陀洹、斯陀含果；三者、得阿那含；四者、得阿羅漢。是四種人為真實依，多所度脫，多所饒益。
彼凡夫人者，自持戒德，威儀具足，為護法城，於如來所聽受正法，誦持義味，廣為人說，能自少欲；復為人說大人八念，化諸犯戒，悉令悔過，善知眾生種種語言，習行菩薩護法功德，是名第一凡夫菩薩。此諸凡夫未為如來之所記別，為菩薩位。
彼須陀洹、斯陀含者，已得正法，離諸疑惑，不為人說非法經書、離佛契經、世間歌頌、文飾記論、畜養奴婢、非法等物，是名須陀洹菩薩。雖未得第二、第三菩薩住地，已為諸佛面前授記。
阿那含者，已得正法，離諸狐疑，不為人說非法典籍、離佛契經、世間歌頌、文飾記論、受畜奴婢、非法等物；未起諸結能即覺知，過去諸結永不復縛；有所說法，不斷佛性，德行清凈，身無外病，四大毒蛇依起諸病所不能中；善說非我，度我見者，離世間我，而行方便，隨順世間，常大乘化，不說余道；身中無有八萬戶蟲，無量災患，心離愛欲，無惡夢想，離一切有生死恐怖。行如是者，是為第三阿那含人。不復還有名阿那含，習諸德本，久遠過惡所不能染，名阿那含。是名阿那含菩薩發心受決。發心受決者，其人不久當成佛道。
阿羅漢者，煩惱已盡，離諸重擔，所作已作，具足十地，已得記別甚深法忍，一切色像悉能化現，於諸方面隨意所欲，為如來、應供、等正覺如是功德皆悉具足，名阿羅漢。是為四種人於此大般泥洹經多所度脫，多所饒益，出於世間，為天人師，如諸如來，是四種人為真實依。
迦葉菩薩白佛言：世尊！是四種人為真實依，不可信也。所以者何？如世尊為長者瞿師羅說：若天、魔、梵現身為佛，三十二相、八十種好，圓光一尋，現眉間相，來詣汝者，汝當覺知，令彼降伏。我今聽汝伏彼弊魔。所以然者，非阿羅漢而自稱羅漢故。若使弊魔坐臥空中，左脅出火，右脅出水；或舉身烔然，而出煙云，種種變化；又復能說九部契經，猶不可信。是故汝當伏彼弊魔，莫生疑惑。譬如有人於夜冥中，賊狗入舍，其人覺知賊狗入舍，便即罵言：賊狗出去！莫令我今須臾煞汝。於是賊狗便疾走出，不敢復還。弊魔波旬亦復如是，變化來者，汝當以我五系之法而系縛之，被五系已，弊魔波旬馳走恐怖，譬如賊狗。如是佛為瞿師羅長者說：汝今若能降弊魔者，漸近泥洹。以何等故，世尊今日說四種人為真實依？是故我今不生信心。
佛告迦葉：如是，善男子！我說是法皆因聲聞諸肉眼輩說應降伏，非為受行摩訶衍者。諸聲聞中雖有天眼，我說是等為肉眼數，正使肉眼信摩訶衍者，我說是等為佛眼數。所以者何？是人能持摩訶衍經，為佛乘故。復次，善男子！猶如大將善知兵法，教怯劣者學其武術，語其人言：汝應如是執持刀劍斗戰之具，當正其心，如火熾然，慎莫反顧。及至臨陣，各執器仗，攘臂大呼，猶如猛火，賊兵必退。世雄導師為三界將，教諸聲聞降伏眾魔亦復如是。
復次，善男子！譬如有人種性勇猛，承習戰法，無有怯劣，於諸戰士最為先首。如是，善男子！習學大乘，聞摩訶衍甚深契經微密之教不生恐怖，當知是人已曾供養無量諸佛，受學大乘，信根堅固，億百千魔種種現化終無恐怖，亦不於彼起豪發想，而彼魔眾見有人學摩訶衍者，則生恐怖，如怯劣夫。譬如毒蛇，見諸咒藥則生恐怖。天魔波旬亦復如是，億百千魔得聞如是摩訶衍經音聲香氣，光明所照，離諸憍慢貢高自大。
復次，善男子！猶如有人若見惡龍、毒蛇、師子、虎豹、豺狼，皆悉恐怖；或聞其聲，亦生恐怖；或復有人能伏惡獸如彼丈夫，見彼惡獸生恐怖者，當知一切聲聞、緣覺亦復如是，若見諸魔便生恐畏，則為諸魔之所得便。如彼丈夫能伏惡獸，當知是學摩訶衍者亦復如是，能伏眾魔，既降伏已，而為說法，如彼毒獸。
魔波旬輩心已調伏，便作是言：我從今日於佛正法生信樂心，不復嬈亂。當知聲聞故有煩惱習氣恐怖，摩訶衍者恐怖永斷，摩訶衍者大精進力，是故我說諸聲聞輩應當降伏，莫生恐怖。
如是，善男子！此摩訶衍大般泥洹經甚為希有，若聞是經如來長存，能信受者，奇哉希有，如優曇鉢花難得值遇。此大乘經亦復如是，奇哉希有，我泥洹已，遇此大乘經亦復如是，奇哉希有，我泥洹已，諸眾生等聞此經者，亦甚希有，何其怪哉！善男子！當來之世，當有眾生謗斯經者。
迦葉菩薩白佛言：世尊！久如當有諸眾生等謗斯經者，為何等人於當來世護持此法？
佛告迦葉：我滅度後四十年中，此法流布，然後便沒。善男子！譬如世間，甘蔗、粳米、酥油、乳酪以為飲食，有諸眾生服食此食而更生病，反食麤澀草木果實，如彼粳糧、酥油、美食等。摩訶衍經不欲聽聞，反食麤澀草木果實。諸聲聞乘永舍如是大般泥洹經法美食，不欲聽聞。
復次，善男子！譬如有王居深山中，無有粳糧、酥油等食，其諸人民有諸美食皆送奉王，自食麤澀草木果實。其有諸人親近王者，承王力故，初未曾見斯等食比而得食之。如是，善男子！彼四種人於佛法中為勇猛將。彼諸菩薩摩訶薩中，若有一人出興于世，在所至處以大般泥洹摩訶衍經教化眾生，便自書持，若教人書，書其經卷施諸眾生；或有眾生於彼菩薩摩訶薩邊聞般泥洹大乘法食，皆是菩薩光明神力故，使得聞此未曾有法文字句義乃至一字。如彼眾生蒙王力故，得諸美食。是故，善男子！大般泥洹摩訶衍經在所至處，當知此地悉為金剛。其有眾生聞此法者，書持誦說乃至一字，當知舉身亦是金剛。其諸眾生薄德少福，而此大乘摩訶衍經於自國土正法流布而不聽受，如彼眾生自國土出種種上味而不得食。哀哉眾生！聞真實義而不聽受。
迦葉菩薩復白佛言：世尊！如來滅後四十年中，此法興世，然後便沒，其後久如復當流布？
佛告迦葉：善男子！我後正法欲沒之余八十年在，此大乘經當復流布於閻浮提，經四十年，此經復沒。
迦葉菩薩復白佛言：如世尊說，此大般泥洹經法欲滅時，當復興世，當爾之時，持戒者少，犯戒者多，正法欲滅，正趣損減，何等人能聽受此法、能持、能讀、能誦、能供養、能解說、能自書、能教人書？唯愿世尊分別解說，令一切眾生因此得度！有諸菩薩樂學深法，聞世尊說，當隨其教。
佛告迦葉：善哉！善哉！善男子！若有眾生於熙連河沙等數諸如來所發菩提心，是等眾生能於正法欲沒之時，起菩薩心，雖未決定於無上道，能不誹謗此方等經；一河沙諸如來所發菩提心，能於正法欲滅之時，於此方等不起誹謗，得信樂心，而未能為眾生廣說；二河沙諸如來所發菩提心，能於正法欲滅之時，於方等經不起誹謗，身自受學，亦復未能為人廣說；三河沙諸如來所發菩提心，能於正法欲滅之時，於方等經不起誹謗，能受、能說、能書，而未能解義；四河沙諸如來所發菩提心，能於正法欲滅之時，於方等經不起誹謗，能受、能說，解深法義十六分之一；五河沙諸如來所發菩提心，能於正法欲滅之時，於方等經不起誹謗，能受、能說、能書、能持，解深法義八分之一；六河沙諸如來所發菩提心，能於正法欲滅之時，於方等經不起誹謗，能受、能說、能書、能持，解深法義四分之一；七河沙諸如來所發菩提心，能於正法欲滅之時，於方等經不起誹謗，能受、能說、能書、教人書、能持，解深法義二分之一；八河沙諸如來所發菩提心，能於正法欲滅之時，於方等經不起誹謗，能受、能書、教人書、能持、能讀誦說、能轉，能善隱密，亦能守護，亦能顯示，哀愍世間，普令恭敬供養經卷，轉教他人令其供養，智慧滿足，解深要義，善知如來是常住法，非變易法，非磨滅法，安隱快樂，善解眾生各各自分有如來性，普為開發。是諸菩薩歷事過去無量諸佛，故能護持如來正法。若復今日發菩提心者，彼於來世亦當堪能護持正法。此等及余諸眾生輩，汝善男子當作是觀，於今現在及未來世，其有樂法發菩提心，當知是人為護法者。
又善男子！有諸外道為利養故，聞佛泥洹，呼謂長死而不憂戚，反更歡喜。有當來世假被袈裟，於我法中出家學道，懶惰懈怠，誹謗斯等方等契經，當知此等皆是今日諸異道輩。如是無量功德成就，信此方等大般泥洹，樂深法者，正使是善男子過去曾作無量諸罪、種種惡業，是諸罪報頭痛則除。或被輕易，或形狀丑陋，衣服不足，飲食麤疏，求財不利，生貧賤家及邪見家，或遭王難及余種種人間苦報，現世輕受，斯由護法功德力故。
善男子！譬如霜雪，日未出時，凝積不減；日光既出，皆悉消盡。如是眾生造無量惡，此大般泥洹經日光未出，無量惡報凝積不減，此大般泥洹日光出已，無量惡報皆悉消滅。
復次，善男子！譬如有人出家學道，雖不持戒，得與如來大眾共俱，在在處處假被袈裟，受人供養，名字得入如來僧數。如是，善男子！若有菩薩摩訶薩十地成滿，及諸外道能信受此摩訶衍經一言歷耳，斯等皆入如來菩薩大眾之數。正使利養，為名譽故，讀誦此經，但不誹謗，如是等輩，皆悉當成如來、應供、等正覺道。是故我說彼四種人為真四依。彼四人中，但使一人能自決定，不以世俗外道記論名如來說，是故名為真實四依，當加供養，受學護法。云何供養？若有此人於摩訶衍經能受持者，應隨是人盡其形壽受學護法，從其學已，增加供養。是故我說此偈：
若知正法者，不問其長幼，盡心加供養，如人事火法。
若人知法者，不問其長幼，盡心恭敬禮，如天奉帝釋。
迦葉菩薩白佛言：世尊！如佛所說，於諸師長應加恭敬、禮事、供養，假使長老從少者學，亦應恭敬，為作禮不？若復長老雖知經法，不持禁戒，年少弟子能持戒行，當敬禮不？又復白衣善知經法，出家之人從其受學，恭敬承事，法應云何？
佛告迦葉：其出家人於白衣所不應禮拜，非福田故。其出家人，凡是長老一切福田，應當敬禮；若犯戒者，是所不應。所以者何？長養草穢，害谷苗故。
迦葉菩薩復白佛言：如世尊說盡心恭敬禮，如天奉帝釋，如是二偈與義相違。若當一切禮敬長老者，諸持戒比丘多有犯罪，云何世尊而說是偈？又復如來於此契經說犯戒者應當降伏。
佛告迦葉：我為當來菩薩故說。至心恭敬禮，如天奉帝釋，此二偈說為菩薩故，非為聲聞。善男子！我般泥洹後，如來正法欲滅之時，持戒眾減，犯戒眾增，其諸清凈得解脫者皆悉潛隱，諸出家者受非法財，畜養奴婢。當爾之時，四種人中，若有一人出興於世，信家非家，出家學道，亦現同彼受非法財，畜養奴婢。然是人者自能分別是法非法，是律非律，悉知他人不持戒行，亦知自己所犯輕重，能知如來所應行處，解知時節，方土法用。誦讀如來九部經典時，有誦習九部經典，犯戒違律，是人雖知彼犯重罪，為護法故，方便默然，不說其過，而自謙卑從彼受學，於護法心而無所壞，當知是人為護法故，出現於世。
善男子！譬如有國，其王命終，王子幼弱，未能治國。有一野人，旃陀羅種，以強力故，為彼國王。時諸長者、婆羅門等而作是念：今旃陀羅主領此國，我等何緣往返承順？便舍逃走，外奔他國。
彼旃陀羅王遣人追逐，斷其徑路，旃陀羅王擊鼓宣令，告諸長者、婆羅門等：汝等莫去，我當與汝分國半治。國中人民師相，而自覆藏，作比丘像、比丘尼像、優婆塞像、優婆夷像、須陀洹像、斯陀含像、阿那含像、阿羅漢像，及作佛像。是魔波旬，作離俗相而行俗法，壞亂我教。波旬說言：如來從兜率天沒，降神來下凈飯王家，摩耶夫人愛欲和合而從彼生。若言不從愛欲生者，無有是處。同人間法，而為諸天、世人、阿修羅等恭敬供養。所以者何？以其宿世殖眾德本，自身、妻子、種種施與，故得為佛。如是相貌，當知是為魔說經律。所以者何？如來、應供、等正覺化眾生故，出現於世，非為如來從其父母習愛欲生，現斯相行，隨順世間。如是相貌，當知是為佛說經律。若有眾生於魔經律從而信者，當知是輩為隨魔教；若於如來所說經律從而信者，當知菩薩。
又說如來出生於世，周向十方，各行七步，非為示現，言示現者，是不可信，是等經律，當知魔說。若言如來初生於世，周向十方，各行七步，是則如來方便示現，是等經律，當知佛說。魔說經律從而信者，當知是輩為隨魔教；佛說經律從而信者，當知菩薩。
又說如來往詣天廟恭敬禮拜，非是天神禮拜菩薩。所以者何？天神在前，如來在後故，如是當知魔說經律。如來方便現入天廟，諸天、釋、梵皆悉恭敬，禮侍菩薩，如是相貌，為如來說。魔說經律從而信者，當知是輩為隨魔教；佛說經律從而信者，當知菩薩。
又說如來為王太子，宮人婇女五欲自娛，當知是為魔說經律。言彼如來現處深宮，婇女娛樂，如棄涕唾，舍家學道，如是說者，當知是為如來經律。魔說經律，從而信者，當知是輩為隨魔教；佛說經律從而信者，當知菩薩。
又說如來、應供、等正覺在於只樹給孤獨園受畜錢財、金銀、寶物、奴婢、象馬、牛羊、雞狗、貓貍、狖鼠、銅鐵、琉璃、真珠、珂貝、金銀、寶玉、珊瑚、虎珀、種種雜物、種種田宅、種種販賣、畜養男女、積聚谷米，如此諸物，哀愍世間故，皆悉受之。如是像類，當知魔說。
如來、應供、等正覺哀愍一切諸眾生類，住那羅林，為彌羅耆羅婆羅門及波斯匿王說言：大王！我諸弟子受非法物，無有是處。若畜金銀、奴婢、象馬、牛羊、雞狗、貓貍、㹨鼠、銅鐵、琉璃、金銀、真珠、珂貝、玉石、珊瑚、虎珀、種種雜物、種種田宅、種種販賣、畜養男女，積聚谷米，自熟教熟，學相學咒，學眾鳥語，推步盈虛，日月博蝕，仰觀歷數，學結華鬘、工巧木作，學書占夢六十四術，服諸消食治唇齒藥，花鬘涂身，諂曲徐步，現知足相而實無厭，戲笑談話，貪味飲食、魚肉、肴膳，合諸毒藥，合諸香油，作諸樂器、革屣、繖蓋、竹作織作、刻畫文繡，服種種藥，合和諸香，學造王家談語坐起、言笑宴默，學作女人，華嚴飾具，調戲語言，雜色衣服，造金樓閣，入酒會處及婬女家。如是種種非法之物，或作、或受、或持施人。如是，大王！是諸像類，我所不聽。所以者何？此等非法猶如草穢，害善谷苗，我聽苦治，驅擯令出。如是說者，當知是為如來經律。魔說經律從而信者，當知是輩為隨魔教；佛說經律從而信者，當知菩薩。
又言如來不能示現入於天廟，亦復不能降伏於彼諸天人輩，亦復不能於九十六種道中出家，不能現劫成敗，不學一切諸醫方術，亦不能現為人仆使、男女、藥樹、若王、大臣，若使如來為是事者，非為如來，是邪見輩。如來平等涂割處中，無怨無愛，亦非有此。如是相貌，當知是為魔說經律。現入一切諸天神廟，於九十六種而現出家，現劫成敗，入諸咒術學書之堂，現為仆使，為男為女，或為藥草、國王、大臣，現入婬舍，或為長者、居士、梵志、貧窮男女及諸不男，周遍一切二十五有，種種現化，不為彼彼之所惑亂，猶如蓮華不著塵水。當知化度諸眾生故，隨順世間。如是相貌，當知如來所說經律。魔說經律從而信者，當知是輩為隨魔教；佛說經律從而信者，當知菩薩。
言我經律，世尊所說是罪是惡，是輕、是重，是名麤罪，是為性罪，是為制罪，我說戒律為是真實。汝說為實，寧舍我說，取汝說乎？汝謂此律世俗論耶？我此經律如來所說九部契經已印封竟，九部印中我未曾聞有方等經一句一字片言之音，如來說經有十部耶？方等經者，其部無量，當知皆是調達所作，壞一切義而作虛說，言方等經出意妄造，我所不信。
佛告迦葉：如是說者，亂我法教，誹謗如來方等契經。如是說者，當知是為魔說經律。當來之世，有如是輩各各自言，我有經律，邪說經律，而共諍論。有諸比丘於九部經表知我別說此摩訶衍方等大經，有信向心，不於戒律執著邪見，不凈威儀悉能舍離，於我法律清凈具足，猶如滿月。知一一經、一一法律、一一戒行，其數沙，不可稱計，真實之義、種種之義，皆是佛說。若言我經律無有是戒，當知是戒非佛所說；言我限數持是戒者，當知是等為犯戒人。
其有經說，少欲清素，合於佛語，當知此義皆是摩訶衍經之所宣說。若言如來安隱濟度一切眾生，故說如此大乘泥洹方等經者，當知此等是我弟子。其有異者，我非彼師，不於我所出家學道，皆是邪見外道弟子。如是相貌，當知是為佛說經律。魔說經律從而信者，當知是輩為隨魔教；若於如來所說經律從而信者，當知菩薩。
如來成就無量功德，得空無慧，為眾生說苦、空、非我，今已無常，入於泥洹，亦不示現，隨順世間，如是說者，當知魔教。當知如來不可思議，無量無數功德成就，為佛世尊，是常住法，非變易法。非是一切，如截多羅樹，而世尊說四不度法，如截多羅樹，復說一一不度，猶如析石。說過人法者，無間等上，是過人法未得言得故。
有一比丘，少欲知足，又多知識，若王大臣及余世人見皆恭敬，而說偈頌贊彼比丘種種功德，言是尊者舍此身已，當成佛道。比丘聞已，便作是言：汝等莫於未得果人以道果贊嘆，是多欲名字佛所不許。汝等默然，莫盡形壽為我樂法之人作多欲名字。未得道果，我自知之。而彼國王及諸大臣語比丘言：今汝尊者便為是佛，舉世悉聞，皆從汝學律、經、記論。當知彼王及諸大臣偈頌贊嘆功德無量，然彼比丘修持梵行無所違犯，非為不度不犯，自稱得過人法。
復有比丘廣說如來藏經言：一切眾生皆有佛性，在於身中無量煩惱悉除滅已，佛便明顯，除一闡提。時有國王及諸大臣問比丘言：汝當作佛，不作佛耶？汝等身中皆有佛性？彼比丘言：不知我當得作佛不？然我身中實有佛性。復語比丘：汝今莫作一闡提輩，而自計數我當作佛。比丘言爾：但我身中實有佛性。然彼比丘雖作是說，非為自稱得過人法，實有佛性，施戒生故。
復有比丘作是思惟：我當成佛，決定無疑。作是思惟，雖未得道果，其福無量。以是義故，一切比丘皆應修行是思惟法。所以者何？八十億種不清凈法從是得離，清凈少欲悉得成就，如來真性由斯顯現，逮得百千諸法寶藏，大悲世尊而作是說。如是相貌，當知如來所說經律。魔說經律從而信者，當知是輩為隨魔教；佛說經律從而信者，當知菩薩。
又復說言：亦無四墮、十三僧殘、三十舍法、九十一墮法、眾多學法、四悔過法、二不定法、七滅諍法，無越比尼，亦無麤罪，亦無五逆、無謗經法、無一闡提，亦無犯此諸戒果報墮泥犁中。其諸比丘及與外道皆當生天，然佛世尊恐怖人故，說斯戒律。若欲恣心極世樂者，當舍法服，還受五欲，厭五欲已，悔過修善。如來在世亦有比丘受習五欲，得生天上，亦得解脫，古今有是，非我獨造。犯四墮法乃至五戒，及諸一切不凈律儀，受非法物，皆得解脫。若作是說，越比尼罪，如忉利天日月歲數八萬四千歲墮泥犁中，諸余篇罪差降轉重，是諸律師虛誑妄說，假稱佛教，是不可信。如是相貌，當知是為魔說經律。越比尼罪最為微細，若有比丘犯此一一微細律儀，知而藏覆，如龜藏六，當知是輩不可習近。如我說偈：
若犯微細罪，默然妄語者，
不計於後世，無惡而不為。
斯等皆是如來教誡決定之說，況犯麤罪，戒無麤細，當堅固持，為佛性故。若言九部不說眾生皆有佛性，又方等經亦說非我，是為誹謗九部契經，云何不起眾生見耶？九部經中一切眾生皆有佛性，未所曾聞，我當何取？或能自稱說過人法，當知是等如言大海無種種寶。彼雖受學九部契經、方等要藏、摩訶衍海、種種法寶，非彼境界。然佛所說法非為一切聲聞、緣覺，悉非其境界，見佛所說因緣相貌，亦復能知一切眾生有如來性，不壞吾我壽命之相，心存中道，言我身中皆有佛性、我當得佛、我今但當盡諸煩惱。如是說者，是我聲聞；若異此者，名為自稱有過人法。
又復說言：我已作佛，我已見法，住於佛地。是為自說得過人法。其不爾者，是等不久當成佛道，如是決定甚深佛教。而諸比丘於中自說得過人法，為利養故，諂曲徐步，現行乞食，愚癡犯戒，未得道果，而言得果，向人稱說，普共聞知，恭敬承事，轉增貪著，伺望供養，不修法念，示現威儀，取悅人意。我說是輩，為自稱說得過人法。
復有比丘，護持正法故，現求利養，貪著名聲，作是思惟：當令一切人所知識，稱嘆善哉，恭敬承事。我當因是降伏外道、諸犯戒者，光揚如來天尊之德，廣宣方等般泥洹經，開導眾生善解如來所說經律及律眷屬，長養自身如來種子，速令佛性開發顯現，無量結患一時除滅，告諸眾生：汝等皆成如來之性，滅諸煩惱。心在護法而作是說，我說斯等為菩薩也。以護法故，無有自稱得過人法，越比尼罪，如忉利天數八萬四千歲在泥犁中，何況麤罪？其摩訶衍有麤罪者，皆當驅出。有所取者，便是麤罪；人所受護塔物，取如芥子，及不問主而取經卷者，皆是麤罪；賊心壞塔，亦犯麤罪，悉應驅出。若王大臣有故塔寺，欲作供養，為舍利故，或恭敬故，立一比丘為經營主，付其錢物，而彼比丘輒取自用，令主呵責，是等比丘亦應驅出。正使不男及二根者，皆應驅出。所以者何？越五戒故。乃至蟻子，皆當慈心，施以無畏，是沙門法。設有酒香，亦隨遠離，是沙門法。正使夢中，猶不妄語，是沙門法。夢中不與女人同處，是沙門法。若於夢中與共同處，雖不犯戒，如香華等令人寬縱，心起放逸，皆由晝見，心隨生故，則有夢想，彼夢覺已，亦增亂念。以食子想而行乞食，云何而令恣心得生？夢中生心，應速除滅。如是相貌，當知是為如來經律。魔說經律從而信者，當知是輩為隨魔教；佛說經律從而信者，當知菩薩。
言如來聽受大人坐法、行止威儀受不言法、投巖、飲毒、斷食、煞生、系縛眾生、自治身體、作茂羅業、咒術蠱道，旃陀羅等、不男、二根、支節不具皆聽出家。愍眾生故，乳蜜、綿繒、珂貝、皮革、諸谷米等悉不服食，於諸草木作壽命想；慈悲心故，泥洹長滅。如是相貌，當知是為魔說經律。除大人坐、四種威儀，若言我聽飲毒、入火、斷食、投巖、殘煞眾生、作茂羅業、咒術蠱道，乳蜜、綿繒、珂貝、谷米作熟肉想，一切草木作壽命想。如是說者，我所不聽。作是說者，當知是輩外道弟子；隨我所聽而能行者，是我弟子。不說四大有壽命想，如是說者，當知是為佛說經律，如是比說眾多無量。魔說經律從而信者，當知是輩為隨魔教；佛說經律從而信者，當知菩薩。善男子！如是所說，是為魔所說經、佛所說經差別之相，當分別知。
迦葉菩薩白佛言：善哉世尊！我等今日始解如來甚深之說。
佛告迦葉：善哉！善哉！善男子！當作是學，是為黠慧。