二、授廣記，圓該前記二：初、分科略敘能持正法，足以師人，謂之法師。此授廣記，以圓該前記，而號者，所以廣記持經之人而推尊之故也。經舉現前八部四眾等類，及佛滅後聞經隨喜，皆與授記，是謂廣記。前雖對三周法授三根記，而收機未盡，故此圓該，乃圓教之統要也。既為統要，允屬正宗，而舊科於此遂分流通，亦隨所見。
二、依科釋文二：初、廣記推尊五：初、授廣記二：初、現前廣記爾時，世尊因藥王菩薩至當得阿耨多羅三藐三菩提。
將授廣記，而因藥王告大士者，以廣記渺漠，法利勝妙，非深知宿契及大菩薩，無能證知故也。藥王，即喜見菩薩，久持此經，燒身然臂，可謂深知宿契矣。八萬大士，即經首八萬菩薩。現前八部、四眾皆與授記者，所謂若有聞法者，無一不成佛也。
佛告藥王至我亦與授阿耨多羅三藐三菩提記。
言滅後有人，則其機未兆，亦懸記之，則此品廣記，無所不圓，無所不該矣。
若復有人至愍眾生故，生此人間。
自受持、讀誦至合掌、恭敬，為六種法師：一、受持；二、讀；三、誦；四、解說；五、書寫；六、供養。能備六種難故，必由供佛宿福及大愿也。
藥王！若有人問至於未來世必得作佛。
令藥王宣明勝因也。
何以故？若善男子、善女人至生於惡世，廣演此經。
釋上以顯緣勝人尊，故當作佛。但於一句能具六種法師之功，猶足推尊瞻奉，而當成菩提，況於一經盡能受持，則其緣愈勝，其人愈尊，其作佛必矣。自舍凈報者，當是凈土果人示生惡世。
若是善男子、善女人至廣為人說。
使即將命之人，遣有付托之義，此令敬持經人，視同將如來命，為如來付托贊揚大事，宜在尊尚也。
藥王！若有惡人，以不善心至其罪甚重。
萬德慈尊不可毀也。然毀之，其罪尚輕者，以無能損故。毀持經之人，其罪尤重者，以斷佛種故。
藥王！其有讀誦法華經者至天上寶聚應以奉獻。
以佛莊嚴而自莊嚴者，謂具佛眾德也。則為如來肩所荷擔者，謂佛所尊重也。佛尚尊之，則人者固當隨方欽向尊重之也。
所以者何至三菩提故。
徵釋所應尊重之意也。
五、重偈頌五：初、頌教師承人法爾時，世尊欲重宣此義，而說偈言：若欲住佛道至并供養持者。
自然智，即本覺真智也。欲住佛道，成就此智，必藉法師發明，故當勤供養持法華者。一切種智，即諸佛果智也。欲求佛果，疾得此智，必依此經修證，故當持是經并供持者。
若有能受持，妙法華經者，當知佛所使，愍念諸眾生。
頌於諸佛所成就大愿。愍眾生故，生此人間。
諸有能受持至供養說法者。
頌是人自舍清凈業報等，自在所欲生者，所欲生處，隨愿自在。
吾滅後惡世至冀得須臾聞。
此令推尊，以求妙法。
若能於後世，受持是經者，我遣在人中，行於如來事。
非如來遣，則莫之能。
若於一劫中至其罪復過彼。
如科。
有人求佛道至其福復過彼。
顯贊美之福也。
於八十億劫至我今獲大利。
頌華香、伎樂、人中上供等文。於八十億劫，言不倦持久之志，以冀須臾之聞。須臾聞之，即得菩提，故為大利。
藥王今告汝，我所說諸經，而於此經中，法華最第一。
故宜信向也。
二、顯勝勸持十一：初、深妙難解爾時，佛復告藥王至此法華經最為難信難解。
已說即般若等，今說即法華，當說即涅盤，而獨法華所詮皆妙法，所示皆實相，非眾生知見，所以難信；是諸佛秘要，所以難解也。
藥王！此經是諸佛秘要之藏至況滅度後。
秘密法要妄授，則上慢退席。顯說則窮子怖父，而怨誹憎嫉生焉。如來現在尚爾，況滅後惡世，可不擇機？
藥王當知至則為如來手摩其頭。
是經難得聞，信受者亦難。故凡書、持、讀、說，非假如來覆護，及自有信愿善根，莫之能矣。為如來衣覆，謂得佛忍力也。與如來共宿，謂棲心同佛也。為如來摩頂，謂蒙佛慰安也。如此故能於後惡世持說是法。
四、在處應敬。
藥王！在在處處至此中已有如來全身。
三周開示，及余助顯，無非如來全身也。
此塔應以一切華香至三菩提。
為其因正，而緣勝故也。
藥王！多有人在家、出家至乃能善行菩薩之道。
行菩薩道而不聞是經，如欲濟渴而不知須水也。
其有眾生求佛道者至三菩提。
如人鑿井，已近泉源。
藥王！譬如有人，渴乏須水至其心決定，知水必近。
高原鑿水，譬修菩薩道不得其要。猶見乾土，施功不已，譬從乾慧地由漸而進。轉見濕土，喻歷聞般若。遂漸至泥，喻初聞法華。然尚滯修習，則於佛智水近之而已。若夫脫然造其真源，則妙湛圓發，不勞功用，視前所為皆滓濁矣。經不言此者，所謂引而不發，使其自進，蓋無功用處，不容言諭也。
菩薩亦復如是至今佛教化成就菩薩而為開示。
佛果菩提皆屬此經，則未聞未解，安可得道？開方便門，猶鑿井也。示真實相，猶見水也。法華經藏，即眾生如來藏也，於眾生則蘊在塵勞，於菩薩則蘊在萬行，於寶所則過乎五百由旬，可謂深固幽遠也。人無能到故，唯菩薩可以開示。
藥王！若有菩薩至當知是為增上慢者。
大根有新發意，小根有增上慢，皆非機也。
藥王！若有善男子、善女人至云何應說。
先標次釋。
是善男子、善女人至廣說是法華經。
夫說法教化之道，必已有所處，然後能安人；已有所服，然後能伏人；已有所據，然後能達人。如來以慈悲為室、柔忍為衣、法空為座。入慈悲室，則已有所處也。著柔忍衣，則已有所服也。坐法空座，則已有所據也。如此則具佛之體，乃可廣說斯經；茍未體此，自無主正，何以為人哉？故曰安住是中，然後以不懈怠廣說是法。
今夫據寶華座，而圣讀庸行者，宜深鑒乎此。一切法空者，非斷空也，即一切法廓然了達之謂也。
藥王！我於余國至我還為說，令得具足。
此佛力變化贊揚大事也。余國，則他方世界。在異國而令見，所謂隱顯化眾生。
十一、以偈重宣六：初、頌顯勝勸持爾時，世尊欲重宣此義，而說偈言：欲舍諸懈怠，應當聽此經，是經難得聞，信受者亦難。
欲於正道易進而無懈者，當依此為津要。
如人渴須水至決定知近水。
藥王汝當知至近於佛智慧。
決了聲聞，直入佛慧。
若人說此經至念佛故應忍。
以佛為念，當忍諸惡，所謂著如來衣。
我千萬億土至能令大眾喜。
皆余國遣化護助事也。若人具是德，謂具慈悲柔忍德也。空處讀經，得見我身者，令於法空座行柔忍德，使心空境寂，則此中全身昭然可見，是謂清凈光明身也。若未具是德，徒誦此經，而欲以色相見我，是行邪道。
若親近法師，速得菩薩道，隨順是師學，得見沙佛。
沙諸佛全身在此。
三、會諸佛，圓證前法二：初、標科敘義自開會至此，三周法備，四眾記圓，法身已全，本愿已足，故感過去多寶踴愿塔，現全身，盡集十方說法分身諸佛圓會圓證。所以然者，示十方三世過現諸佛說示修證之道，圓備於此。
二、依科釋文二十三：初、寶塔踴現爾時，佛前有七寶塔至高至四天王宮。
寶塔殊勝，乃果行依報，諸莊嚴具，彰果行德用也。種種莊校，即萬德之像。五千欄楯，即總持之力。龕室千萬，應慈悲無量也。幢幡無數，應摧邪表正也。垂寶瓔珞，即眾善下化。寶鈴萬億，即法音廣振。四面出香，表神通四達，如意周遍。七寶幡蓋高至天宮，表眾德尊勝也。
三十三天雨天曼陀羅華至恭敬、尊重、贊嘆。
知有如來全身故。
爾時，寶塔中出大音聲至皆是真實。
平等大慧，即一乘實智也。
爾時，四眾見大寶塔至恭敬合掌，卻住一面。
聞嘆大慧真實之說，故得法喜。
爾時，有菩薩摩訶薩至又於其中發是音聲。
爾時，佛告大樂說菩薩至贊言善哉。
多寶滅度，全身不散，如入禪定，而能隨愿在處證經，此示法身無滅無生自在之力，使聞妙法者了無滅，生頓悟實相，故示現作證如此。
彼佛成道已至應起一大塔。
敘塔緣起也。
其佛以神通愿力至贊言善哉善哉。
不獨此處。
大樂說至贊言善哉善哉。
結示今緣也。
是時，大樂說菩薩至我等愿欲見此佛身。
欲表圓證，當現全身，此非小緣，故假如來神力發起。
佛告大樂說菩薩摩訶薩至然後我身乃出現耳。
必待十方說法諸佛畢集，然後出現者，表圓會圓證也。分身諸佛，即千百億化，水月應物者。
大樂說至今應當集。
當副多寶之愿也。
大樂說白佛言至禮拜供養。
爾時，佛放白毫一光至遍滿諸國，為眾說法。
此皆釋迦分身在十方說法者。
南、西、北方、四維上下，白毫相光所照之處亦復如是。
遍照十方，咸召使集。
爾時，十方諸佛各告眾菩薩言至并供養多寶如來寶塔。
時娑婆世界即變清凈至移諸天人置於他土。
變土將容分身之眾也。琉璃為地等者，現佛國之凈相。無諸聚落等者，滅眾生之染緣，移天人置他土，如凈名說菩薩斷取大千，擲沙界外，其中眾生不覺不知。
是時，諸佛各將一大菩薩以為侍者至猶故未盡。
一方，即東方也。釋迦分身，譬如一燈然百千燈，真應無盡而器界有窮，故雖大千，不能容受。
時釋迦牟尼佛至諸天寶華遍布其地。
目真鄰陀，此云石。
釋迦牟尼佛至諸天寶華遍布其地。
凈名丈室能廣容多座，釋迦化土如自在天宮，涌出之眾有無量河沙，各詣靈山，未聞迫窄。而此必三變凈土，乃能容受分身者，特因事顯法耳。蓋凈土妙境，生佛本共，法身化體，物我無虧，唯眾生識心自染自局。故圣人因分身之來，特與開示。初於娑婆一變者，滅眾生染緣也；次於八方再變者，遣識心限礙也；後於八方復變者，廓法界真境也。
三變之後，分身畢集，多寶全現者，示染緣既滅，礙心既遣，真境既廓，則法身化體當處現前，一多圓融，隨念自在，妙法大旨明此而已，故茲因事特與開示也。凈名直示不思議境，故即丈室而廣容。法華意在引權入實，故自穢土而三變。宗趣有異，故建立不同，得旨歸根，夫何異也？
爾時，東方釋迦牟尼佛所分之身至遍滿其中。
前初變土，東方已集。此復舉者，言東方集後，十方次第而集。
是時，諸佛各在寶樹下坐師子座至亦復如是。
分身之來，不躬覲佛者，體同故也。皆遣侍者致問開塔者，愿同故也。與音：預，同欲也。
爾時，釋迦牟尼佛至如卻關鑰，開大城門。
右表順道開發也。一指，聊舉關鍵脫然，如來全身於是可見。
即時，一切眾會至而來至此。
信知諸佛雖不實滅，而言滅度。
爾時，四眾等至及釋迦牟尼佛上。
爾時，多寶佛於寶塔中至坐其半座，結加趺坐。
妙法實際，一切圓融，物我不分，古今一致，是以過去多寶與現在釋迦，於寶塔中共坐一座，以示三界之相無有生死、若退若出，亦無在世及滅度者，非實非虛，非如非異，斯妙法之極致也，故作證如此。
爾時，大眾至接諸大眾，皆在虛空。
塔在空中，故升空乃可親近。
以大音聲普告四眾至付囑有在。
說證事圓，於是付囑。言有在者，傳布法利，期在得人也。日月燈明說是經已，即於眾唱滅，授記付托。今佛至此，亦云不久涅盤，付囑有在。足知三周開示，至此乃畢，此後顯妙勸持，別是一番。故雖唱滅結經，而復有後說，至，涌出之眾方請流通，則前猶屬正宗明矣。此乃經之節目，歷然可辨。
二十三、以偈重頌八：初、頌多寶作證爾時，世尊欲重宣此義，而說偈言：圣主世尊至以難遇故。
因多寶勉眾也。
彼佛本愿：我滅度後，在在所往，常為聽法。
又我分身至故來至此。
化佛為欲聽法及見多寶故，舍妙土諸事而來作證，令法久住。
為坐諸佛，以神通力，移無量眾，令國清凈。
諸佛各各至令法久住。
此皆頌美化佛來儀也。如風吹枝，言眾生喜心，靡然向佛也。
告諸大眾至當知此意。
初四句詢求其人，次下令發愿持經，則多寶、釋迦及分身佛，當為作證。
諸佛子等至及諸化佛。
再求其人也。此中已有如來全身，故能護能說，則為供我、見我及多寶化佛也。嚴飾世界，指化佛來儀也。
七、顯難勸持二：初、令眾諦思諸善男子至未足為難。
諸余經典，教、理、行、果未圓未頓故也。
二、引喻顯難六：一、說難若接須彌至是則為難。
接須彌，動大千，則神通等於菩薩，立有頂，說余經，則大辨壓於諸天，未若惡世說此之為難。何以故？惡世心高，不啻如須彌之難接；無明堅厚，不啻如大千之難動；慢心增上，不啻如有頂之難壓故。有頂天，即色界頂也。
假使有人至是則為難。
掊，把也。有象可把，虛空難掊。即言可書，離言莫寫，蓋由此經言辭相寂故。
若以大地至是則為難。
以大地置足甲，升梵天，喻末世下根能舉重任，以極高明之道，是誠不易也。
假使劫燒至是則為難。
末世暴惡，過於劫燒，於中持經易遭魔難，故能持為難。
若持八萬至是則為難。
持八萬藏，未如一乘之頓。得六神通，孰若證性之圓？
若人說法至是則為難。
諸余法化，終滯權乘，奉持斯經，疾得佛道。
我為佛道至則持佛身。
結顯勸持也。則持佛身者，所謂此中已有如來全身。
諸善男子至自說誓言。
前已詢求持人，今自說誓，此復諄諄者，欲以妙法付囑有在故也。
此經難持至無上佛道。
此及下文皆結顯勸持也。古之所謂持經，非手執口誦而已，要以是道內自攝持。由是得無畏力故，是則勇猛；超不退地故，是則精進；內外自正故，是名持戒；塵勞自凈故，是為頭陀。如此乃可疾得佛道，所以暫持為難，而諸佛喜嘆也。若雖書持、讀說，而不能造此，其猶蠹蟲食木，野禽鳴春，風氣宣使，曾無意謂，又何貴於書持而稱嘆？若此，學者當明深旨，以盡持經之道。
能於來世至世間之眼。
化澆漓世，必藉淳風，開人天眼，實資解義。
於恐畏世，能須臾說，一切天人，皆應供養。
所謂若見此法師，生心如佛想，此尊師重道，勉進弘持也。三周開示，文終於此。總而言之，初於法說，嘆二智，明十如，全提妙法，開佛知見。次喻說，斥羊、鹿，示白牛。明迷此，則墮火宅；悟此，則造佛地。後因緣說，顯所迷之通智，示教導之遠因，滅化城，指寶所，皆所以開而示之，使見自己本來佛性。以見是性，則無不成佛，故領悟之後，各示佛記，而卒於圓，該圓證之事，是為三周開示之終也。