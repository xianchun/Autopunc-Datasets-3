欲學此道，須是具決定信，逢逆順境，心不動搖，方有趣向分。佛言：信能永滅煩惱本，信能專向佛功德，信於境界無所著，遠離諸難得無難。又云：信能超出眾魔路，示現無上解脫道。如上所說，教有明文，佛豈欺人耶？若半明半暗，半信半不信，則觸境遇緣，心生疑惑，乃是於境界心有所著，不能於此道決定無疑，滅煩惱本，遠離諸難。諸難者，為無決定信，被自己陰魔所撓。若能一念緣起無生，則不越此念，即時超出魔路。所謂魔路亦非他物，乃是昧卻此心，於此心外妄生差別諸見，而此心即隨差別妄念流轉，故成就魔境。若能直下信此心，決定本來成佛，頓亡諸見，即此魔路便是當人出生死菩提路也。
參禪人看經教及古德入道因緣，但虛卻心，不用向聲名句義上求玄妙，求悟入。若起此心，即障卻自己正知見，永劫無有入頭處。盤山云：譬如擲劍揮空，莫論及之不及。不可忽。凈名云：法過眼耳鼻舌身意，欲徹此法，先須屏除六根門頭，使無少過患。何為過患？被色聲香味觸法所轉，而不能遠離，於經教及古德言句上求知見，覓解會者是。茍能於經教及古德入道因緣中不起第二念，直下知歸，則於自境界、佗境界無不如意，無不自在者。
德山見僧入門便棒，臨濟見僧入門便喝，諸方尊宿喚作劈面提持，直截分付，妙喜喚作第一等拕泥帶水。直饒向一棒一喝下全身擔荷得，已不是丈夫漢，被佗驀頭澆一杓惡水了也。況於一棒一喝下求奇特，覓妙會，乃是不唧中又不唧者。
上士聞道，如印印空；中士聞道，如印印水；下士聞道，如印印泥。此印與空、水、泥無差別，因上、中、下之士，故有差別耳。如今欲徑入此道，和印子擊碎，然後來與妙喜相見。
火宅塵勞，何時是了？安樂得一日，便是千萬日樣子也。於一日中，心不馳求，不妄想，不緣諸境，便與三世諸佛、諸大菩薩相契，不著和會，自然成一片矣。世尊說火宅喻，正為此也。經云：是舍唯有一門，而復狹小，諸子幼稚，未有所識，戀著戲處。或當墮落，為火所燒，我當為說，怖畏之事。具在經中。
是舍唯有一門，而復狹小，謂信根狹劣，在火宅中，無智慧而戀著塵勞之事為樂，不信有出火宅，露地而坐清凈妙樂故也。若在其中，信得及，識得破，不戀著幼稚戲處，心不馳求，不妄想，不緣諸境，即此火宅塵勞，便是解脫出三界之處。何以故？佛不云乎：於一切境無依無住，無有分別，明見法界廣大安立，了諸世間及一切法平等無二。故遠行地菩薩以自所行智慧力故，出過一切二乘之上，雖得佛境界藏，而示住魔境界；雖超魔道，而現行魔法；雖示同外道行，而不舍佛法；雖示隨順一切世間，而常行一切出世間法，此乃火宅塵勞中真方便也。
學般若人舍此方便而隨順塵勞，定為魔所攝持。又於隨順境中強說道理，謂煩惱即菩提，無明即大智，步步行有，口口談空，自不責業力所牽，更教人撥無因果，便言：飲酒食肉不礙菩提，行盜行婬無妨般若。如此之流，邪魔惡毒入其心腑都不覺知，欲出塵勞，如潑油救火，可不悲哉！
塵勞之儔為如來種，教有明文。譬如高原陸地不生蓮華，卑濕淤泥乃生此華。在火宅塵勞中頭出頭沒，受無量苦，忽於苦中而生厭離，始發無上菩提之心，塵勞之儔為如來種，正謂此也。
俗人學道與出家兒迥然不同。出家兒自小遠離塵勞，父母不供甘旨，六親固以棄離，身居清凈伽藍，目睹紺容圣相，念念在道，心心無間。所觀底書，無非佛書；所行底事，無非佛事。不見可欲，受佛禁戒。佛所贊者，方敢依而行之；佛所訶者，不敢違犯。有明眼宗師可以尋訪，有良朋善友可以咨決。縱有習漏未除者，暫時破佛律儀，已為眾所擯斥。以俗人較之，萬不及一。
俗人在火宅中四威儀內與貪欲、瞋恚、癡為伴侶，所作所為，所聞所見，無非惡業。然若能於此中打得徹，其力卻勝我出家兒百千萬億倍。打得徹了，方可說煩惱即菩提，無明即大智，本來廣大寂滅妙心中清凈圓明，蕩然無一物可作障礙。如太虛空一般，佛之一字亦是外物，況更有塵勞、煩惱、恩愛作對待耶？
在火宅中打得徹了，不須求出家，造妖捏怪，毀形壞服，滅天性，絕祭祀，作名教中罪人。佛不教人如此，只說：應以佛身得度者，即現佛身而為說法，應以宰官身得度者，即現宰官身而為說法，乃至應以比丘、比丘尼、優婆塞、優婆夷身得度者，即皆現之而為說法。又云：治生產業，皆順正理，與實相不相違背。但只依本分，隨其所證，化其同類，同入此門，便是報佛深恩也。
但念念不要間斷，莫管得不得，便是夙與般若無緣，今生未打得徹，臨命終時亦不被惡業所牽，於日用二六時中亦不被塵勞所困，後世出頭來亦得現成受用。
學道無佗術，以悟為則。今生若不悟，盡崖到盡未來際，常存此心。今生雖未悟，亦種得般若種子在性地上，世世不落惡趣，生生不失人身，不生邪見家，不入魔軍類，況忽然心華發明耶？當此之時，三世諸佛證明有分，諸大祖師無處安著，非是強為，法如是故。真如道人欲學此道，但只依此做工夫，久久自然撞著矣。如上所說，乃一期應病與藥耳。若作實法會，又卻不是也。古人云：見月休觀指，歸家罷問程。寫至此，興雖未已而紙已盡，且截斷葛藤。
更數日，真如道人又連黏此軸來致謝曰：聞前日老師興尚未已，更望鋪華錦上，不識可否？
予應之曰：已展不縮。
復為續此葛藤云：歸到家了，自然不問程途；見真月了，自然不看指頭矣。佛說一大藏教，大喻三千，小喻八百，頓漸偏圓，權實半滿，無不是這個道理。凈名云：依於義不依語，依了義經不依不了義經。佛只說因語入義，不說因義入語。禪家千差萬別，種種言句亦如是。
今時學道人，不問僧俗，皆有二種大病：一種多學言句，於言句中作奇特想；一種不能見月亡指，於言句悟入，而聞說佛法禪道不在言句上，便盡撥棄，一向閉眉合眼做死模樣，謂之靜坐、觀心、默照，更以此邪見誘引無識庸流曰：靜得一日，便是一日工夫。苦哉！殊不知盡是鬼家活計。去得此二種大病，始有參學分。
經云：不著眾生所言說，一切有為虛妄事。雖復不依言語道，亦復不著無言說。又云：觀語與義，非異非不異。觀義與語，亦復如是。若語異義者，則不因語辨義，而以語入義，如燈照色。所以云：依義不依語，依了義經不依不了義經。
語默二病不能除，決定障道，不可不知。知得了，始有進修趣向分。第一莫把知得底為事業，更不求妙悟，謂我知佗不知，我會佗不會，墮我見網中，為我相所使，於未足中生滿足想，此病尤重。
於語默二病，良醫拱手，此病不除，謂之增上慢邪見人。除夙有靈骨，方能到這得轉身一路，既能轉身，即能轉物。既能轉物，方謂之了義人。既了其義，即了此心，既了此心，試於了處微細揣摩，元無可了，於無可了處剔起便行。有時拈一莖草作丈六金身，有時將丈六金身卻作一莖草，種種變化，成就一切法，毀壞一切法，七顛八倒，皆不出此無所了心。
正當恁麼時，不是如來禪，不是祖師禪，不是心性禪，不是默照禪，不是棒喝禪，不是寂滅禪，不是過頭禪，不是教外別傳底禪，不是五家宗派禪，不是妙喜老漢杜撰底禪。既非如上所說底禪，畢竟是個甚麼？到這，莫道別人理會不得，妙喜老漢亦自理會不得，真如道人請自看取。
擔荷此事，直是具決定志，一棒打不回頭底。若半進半退，似信不信，縱得個入頭處，亦禁大鑪韛烹鍜不得，況欲向千差萬別處作主宰耶？妙喜這般說話，如在鬧市揚石頭，著者方知，空慧道人不須疑著。
乍得心身寧靜，切須努力，不得便向寧靜處挆根。教中謂之解脫深坑可畏之處，須教轉轆轆如水上葫蘆，自由自在，不受拘牽，入凈入穢，不礙不沒，方於衲僧門下有少親近分。若只抱得不哭孩兒，有甚用處？空慧思之！
大珠和尚云：心逐物為邪，物從心為正。雖一期應病與藥，未免垛生招箭。而今未了底聞此語而不疑，則大珠空費老婆心；已了底聞此語而不疑，則心與物俱是剩法。畢竟如何？不許夜行，投明要到。
既有個趣向，狗子無佛性話，冷地謾提撕則個。若道知是般事便休，我說此人智眼未明在。妙喜雖似平地起風雷，然亦不出雪峰道底。
五通仙人問佛：佛有六通，我有五通，如何是那一通？佛遂召五通仙人，五通仙人應諾。
佛云：那一通，汝問我。
今時有一種弄泥團漢，往往多在那一通處錯認定盤星。
國師三喚侍者話，瑞巖喚主人公話，睦州擔板漢話，投子漆桶話，雪峰輥球話，風穴佛話，這六個老古錐各欠悟在。妙喜恁麼道，大似掉棒打月，旁觀看之，不為分外。
學世間法，全仗口議心思；學出世間法，用口議心思則遠矣。佛不云乎：是法非思量分別之所能解。永嘉云：損法財，滅功德，莫不由茲心意識。
蓋心意識乃思量分別之窟宅也。決欲荷擔此段大事因緣，請猛著精彩，把這個來為先鋒，去為殿後底生死魔根一刀斫斷，便是徹頭時節。正當恁麼時，方用得口議心思著。何以故？第八識既除，則生死魔無處棲泊。生死魔無棲泊處，則思量分別底，渾是般若妙智，更無毫發許為我作障。所以道：觀法先後，以智分別。是非審定，不違法印。得到這個田地了，盡作聰明，盡說道理，皆是大寂滅、大究竟、大解脫境界，更非佗物。故盤山云全心即佛，全佛即人是也。未得如是，直須行住坐臥勿令心意識得其便，久久純熟，自然不著用力排遣矣。思之！
龐居士一日在草庵中獨坐，驀地云：難！難！十碩油麻樹上攤。
龐婆聞得，接聲云：易！易！百草頭上祖師意。
女子靈照云：也不難，也不易，饑來吃飯困來睡。
妙喜曰：此三人同行不同步，同得不同失。
若以心意識摶量卜度，非獨不見三人落著處，十二時中亦自昧卻自己本地風光，不見本來面目，未免被難、易、不難易牽挽，不得自在。欲得自在，請將此三人道底作一句看。妙喜已是拕泥帶水下注腳了也。
古德有言：但辦肯心，必不相賺。只恐當人信不及，於日用應緣處被外境所奪，不能純一做工夫，則成間斷。當間斷時，未免方寸擾擾。正擾擾時，卻是個好底時節。
佛言居一切時不起妄念，於諸妄心亦不息滅。住妄想境不加了知，於無了知不辨真實，便是這個道理也。這個道理，說似人不得，唯證悟者舉起便知落處。
梁武帝問達磨：朕造寺度僧不可勝數，有何功德？
達磨曰：無功德。
帝曰：云何無功德？
達磨曰：此但人天小果，有漏之因，如影之隨形，雖有而非實。
曰：如何是真功德？
答曰：凈智妙圓，體自空寂，如是功德，不以世求。
帝始問：如何是圣諦第一義？
答曰：廓然無圣。
曰：對朕者誰？
答曰：不識。帝不契，達磨遂渡江之魏。
如今要見真功德，不用別求，只向不識處薦取。若透得此二字，一生參學事畢。
祖師云：心隨萬境轉，轉處實能幽。隨流認得性，無喜亦無憂。真實契此心者，內不見有能證之人，外不見有所證之法。祖師說個轉處與隨流皆為迷，此心向外取證之者，赴個程限耳。佛說一大藏教，大喻三千，小喻八百，只是說程限底文字而已。若謂如來實有恁麼事，則是謗佛法僧。
心火熾然，熠熠不息，貪欲瞋恚癡，繼之如鉤鎖連環，相續不斷，若無猛烈志氣，日月浸久，不覺被五陰魔所攝持。若能一念緣起無生，不離貪欲瞋恚癡，倒用魔王印，驅諸魔侶以為護法善神，且非強為，法如是故。故凈名云：佛為增上慢人說離婬怒癡為解脫耳，若無增上慢者，佛說婬怒癡性即是解脫。增上慢，謂大闡提、敗善根、非器眾生，不信有佛乘生死岸頭可憑可仗者。如此輩人雖不信，然亦於平等法無所欠少。
龐居士問馬大師云：如水無筋骨，能勝萬斛舟時如何？
祖云：我這無水亦無舟，更說甚麼筋骨！居士於言下頓息諸緣，遂回南岳見石頭和尚。
一日，石頭問居士：自見老僧後，日用事作麼生？
居士云：若問某甲日用事，直是無開口處。
頭云：知子恁麼，方始問子。
居士遂述一偈曰：
日用事無別，唯吾自偶諧。
頭頭非取舍，處處勿張乖。
朱紫誰為號？丘山絕點埃。
神通并妙用，運水及搬柴。
這個是俗士中參禪樣子。決欲究竟此事，請依此老法式。彼既丈夫，我寧不爾？不可忽。勉之！勉之！
以斯道覺斯民，儒者之事也。吾佛亦曰：性覺妙明，本覺明妙。又佛者，覺也。既已自覺，而以此覺覺諸群迷，故曰大覺。又德山曰：捫空追響，勞汝心神。夢覺覺非，覺亦非覺。彥舉道友，儒釋俱學，而不偏故，取是義而名其所居曰覺軒，以此軸來求法語，仍書尾囑之曰：覺軒之義，是大神咒，是大明咒，是無上咒，是無等等咒。彥舉既知是義，大神、大明、無上、無等等矣，又何必妙喜再下注腳？然彥舉之意，非獨欲發明是義以自覺而已，蓋因是義以覺諸未覺者，法施之普亦佛菩薩之用心也。予嘉其志，故直書以示之。
凡登是軒者，當見其義而亡軒可也，茍執軒以為義，則非獨不了其義，而亦未睹其軒也。軒義俱亡，覺心獨朗，始可與言覺也矣。覺義深遠，言不能盡，繼之以偈曰：
覺空空覺空空覺，覺覺空空空亦空。
欲識無窮好消息，都盧只在此軒中。
信筆信意一揮，以塞來命而已。
妙喜與如是老人素昧平昔，紹興丙子暮春，邂逅渝川江亭，一見便得之。詞色之間雖未相酬酢，而心已許之。既而來驛舍，吐露若合符契。自慶驗人之眼不讓古人，又喜般若社中得一個英靈漢，可以扶此大法幢，然此大法炬，為吾家內外護。
次日同赴任宰飯，飯罷復坐兀齋，如是老人盡發所蘊，字字句句皆有落著，不似今時士大夫說世之所謂口鼓子禪。因說夢一巡，到這，方信三世諸佛說夢，六代祖師說夢，天下老和尚說夢，即今妙喜與如是老人又在夢中說夢。忽然有個沒量大漢夢覺來，方信三世諸佛所說者不是夢，六代祖師所說者不是夢，天下老和尚所說者不是夢。何以故？夢與覺一，語與默一，說與無說一。所以云：二由一有，一亦莫守。一心不生，萬法無咎。
如是之法，說亦如是，默亦如是，三世諸佛亦如是，六代祖師亦如是，天下老和尚亦如是，妙喜即今與如是老人所說者亦如是，所證者亦如是。如是老人當如是受用，如是修行，與如是人說如是事，令未得者得入如是境界，同報佛恩，使如是之法，眾生界中相續不斷，則如是老人不虛說夢，妙喜老漢不虛證明矣。且道如何是不虛證明底道理？還委悉麼？如是！如是！咄！且截斷葛藤。
聰明利智之士，往往多於根腳下蹉過此事。蓋聰明利智者，理路通，才聞人舉著個中事，便將心意識領覽了，及乎根著實頭處，黑漫漫地不知下落，卻將平昔心意識學得底引證，要口頭說得到，心思量計較得底強差排，要教分曉。殊不知家親作祟，決定不從外來。故永嘉有言：損法財，滅功德，莫不由茲心意識。
以是觀之，心意識之障道，甚於毒蛇猛虎。何以故？毒蛇猛虎尚可回避。聰明利智之士，以心意識為窟宅，行住坐臥，未嘗頃刻不與之相酬酢，日久月深，不知不覺與之打作一塊，亦不是要作一塊，為無始時來行得這一路子熟，雖乍識得破，欲相遠離，亦不可得，故曰毒蛇猛虎尚可回避，而心意識真是無你回避處。
除是夙有靈骨，於日用現行處把得住，作得主，識得破，直下一刀兩段，便從腳跟下做將去，不必將心等悟，亦不須計較得在何時。但將先圣所訶者，如避毒蛇猛虎，如經蠱毒之鄉，滴水莫教入口，然後卻以三教圣人所贊者，茶飯，喜時怒時，與朋友相酬酢時，侍奉尊長時，與妻兒聚會時，行時住時坐時臥時，觸境遇緣，或好或惡時，獨居暗室時，不得須臾間斷。若如此做工夫，道業不成辦，三教圣人皆是妄語人矣。
士大夫平昔在九經十七史內娛嬉，興亡治亂，或逆或順，或正或邪，無有一事不知，無有一事不會。或古或今，知盡會盡。有一事不知，一事不會，便被人喚作寡聞，無見識漢。佗人屋事盡知得，盡見得，盡識得。下筆做文章時，如缾注水，引古牽今，不妨錦心繡口，心也思量得到，口頭亦說得分曉，佗人行履處，佗人逆順處，佗人邪正處，一一知得下落，一一指摘得，無纖毫透漏。及乎緩緩地問他：你未托生張黃李鄧家作兒子時，在甚麼處安身立命？即今作聰明說道理，爭人爭我，縱無明，使業識，檢點佗人，不是能分別邪正好惡底，百年後卻向甚麼處去？既不知來處，即是生大；既不知去處，即是死大。無常迅速，生死事大，便是這些道理也。儒者亦云：死生亦大矣！棒打石人頭，嚗嚗論實事，臘月三十日，無常殺鬼到來，不取你口頭辦。
不遷怒，不貳過，孔子獨稱顏回。謂圣人無怒，無怒則不為血氣所遷；謂圣人無過，無過則正念獨脫。正念獨脫則成一片，成一片則不二矣。邪非之念才干正，則打作兩橛。作兩橛則其過豈止二而已？不遷怒，不貳過之義，如是而已，不必作玄妙奇特商量。士大夫學先王之道，止是正心術而已。心術既正，則邪非自不相干。邪非既不相干，則日用應緣處自然頭頭上明，物物上顯。心術是本，文章學問是末，近代學者多棄本逐末，尋章摘句，學華言巧語以相勝，而以圣人經術為無用之言，可不悲夫！孟子所謂不揣其本，而欲齊其末，方寸之木，可使高於岑樓是也。
孟弼正是春秋鼎盛之時，瞥地得早，能回作塵勞惡業底心，要學出生死法，非夙植德本，則不能如是信得及，把得住，作得主宰，時時以生死在念，真火中蓮華也。既以生死事在念，則心術已正；心術既正，則日用應緣時不著用力排遣；既不著排遣，則無邪非；無邪非，則正念獨脫；正念獨脫，則理隨事變；理隨事變，則事得理融；事得理融則省力，才覺省力時，便是學此道得力處也。
得力處省無限力，省力處得無限力。得如此時，心意識不須按捺，自然怗怗地矣。雖然如是，切忌墮在無言無說處。此病不除，與心意識未寧時無異。所以黃面老子云：不取眾生所言說，一切有為虛妄事。雖復不依言語道，亦復不著無言說。才住在無言說處，則被默照邪禪幻惑矣。前所云毒蛇猛虎尚可回避，心意識難防，便是這個道理也。
日用隨緣時，撥置了，得靜處便靜，雜念起時，但舉話頭。蓋話頭如大火聚，不容蚊蚋螻蟻所泊，舉來舉去，日月浸久，忽然心無所之，不覺噴地一發，當恁麼時，生也不著問人，死也不著問人，不生不死底也不著問人，作如是說者也不著問人，受如是說者也不著問人。如人吃飯，吃到飽足處，自不生思食想矣。千說萬說，曲說直說，只為羅孟弼疑情不破。佗時後日驀然失腳蹋著鼻孔，妙喜忉忉怛怛寫許多惡口，卻向甚處安著？妙喜自云：因地而倒，因地而起。起倒在人，畢竟不干這一片田地事。寫至此，一軸紙已盡，且截斷葛藤。