下根領記，首為滿慈，次為憍陳如及五百弟子，再次即本品之學、無學人，故此品居下根領記之第三。
凡未證三果，或已證三果尚未證阿羅漢者，仍有地位應進趣學，名為有學。若已證四果，修習圓滿，無須修學者，名為無學。第三周授記之聲聞眾，如滿慈、憍陳如及五百弟子，皆為無學阿羅漢。而此品所授記者，為未證四果之阿難，及羅睺羅與二千人等，非盡阿羅漢，非盡無學，故此品通稱為。
滿慈以有名大阿羅漢，示現下根聲聞，故於前授記中居首。此阿難亦以夙世菩薩示現為佛之侍者，故於本品中居首。
爾時，阿難、羅睺羅而作是念：我等每自思惟：設得授記，不亦快乎！即從座起，到於佛前，頭面禮足，俱白佛言：世尊！我等於此亦應有分，唯有如來，我等所歸，又我等為一切世間天、人、阿修羅所見知識，阿難常為侍者，護持法藏，羅睺羅是佛之子，若佛見授阿耨多羅三藐三菩提記者，我愿既滿，眾望亦足。
快，即慶喜之意。於此有分，釋有二義：謂以佛法言，我等亦當趣證無上菩提；以授記言，我等同是聲聞，亦應受記作佛也。唯有如來我等所歸，謂一心歸向於如來知見，明小乘果位非彼之所歸趣也。護持法藏，謂阿難追隨法會，多聞善悟，能受持正法使不遺失也。若佛見授阿耨多羅三藐三菩提記，謂如來以佛記見授也。與見愛於人，見惡於人之見同義。又見與現同，謂佛現在即授以佛記也。言阿難常為侍者護持法藏，羅睺羅為佛之子，以是故為天、人、阿修羅所共知識。若蒙佛授記，則眾望斯足，不但滿我等之愿而已。
爾時，學、無學聲聞弟子二千人皆從座起，偏袒右肩，到於佛前，一心合掌，瞻仰世尊，如阿難、羅睺羅所愿，住立一面。
阿難等請記，先作念而後陳詞。此二千人并無請記之詞，但抱阿難等之愿，一心合掌，瞻仰佛顏。蓋不待伸說請記之詞，而佛早知其心之所念矣。
爾時，佛告阿難：汝於來世，當得作佛，號山海慧自在通王如來、應供、正遍知、明行足、善逝、世間解、無上士、調御丈夫、天人師、佛、世尊。當供養六十二億諸佛，護持法藏，然後得阿耨多羅三藐三菩提。教化二十千萬億河沙諸菩薩等，令成阿耨多羅三藐三菩提。國名常立勝旛，其土清凈，琉璃為地。劫名妙音遍滿，其佛壽命無量千萬億阿僧只劫，若人於千萬億無量阿僧只劫中算數校計，不能得知。正法住世倍於壽命，像法住世復倍正法。阿難！是山海慧自在通王佛為十方無量千萬億河沙等諸佛如來所共贊嘆，稱其功德。
中分為八：一、佛名；二、因行；三、教化；四、國名；五、土相；六、劫名；七、住壽；八、贊嘆。山海慧自在通王，言阿難智慧，其高如山，其深如海。於遠劫以來，發愿護持法藏，由有此愿力、智力，故能證能說，皆得自在，深入經藏，通達無礙。以此為因，故其果德之別號如是也。常立勝旛，亦以如來勝義導引眾生之義。妙音遍滿，謂以多聞之因，成山海慧自在通王之果，故其劫有妙音遍滿之相。阿難佛壽，至無量千萬億阿僧只劫，而於此巨數之劫中，若人計算校量，均不能知其數之究竟。此壽數之長遠，已為不可測度，而其正法住世之數仍倍之，像法住世之數更較正法住世之數復又倍之。是其佛法住世之久遠，較余佛為殊勝，茍非具有護持法藏宏愿之因行，其果德曷克臻此！
爾時，世尊欲重宣此義，而說偈言：我今僧中說，阿難持法者，當供養諸佛，然後成正覺，號曰山海慧，自在通王佛。其國土清凈，名常立勝旛。教化諸菩薩，其數如沙。佛有大威德，名聞滿十方，壽命無有量，以愍眾生故，正法倍壽命，像法復倍是。如河沙等，無數諸眾生，於此佛法中，種佛道因緣。
前一頌頌因記，後四頌頌果記。
爾時，會中新發意菩薩八千人咸作是念：我等尚不聞諸大菩薩得如是記，有何因緣而諸聲聞得如是決？
新發意，謂新發大乘心。此諸菩薩，意謂如上根舍利弗等諸大弟子，倘受如是決定之佛記，我等猶可無疑。乃今於未證無學之阿難，亦受如是決記，果以何因緣而獲有此？此意但默存於念，并未明言，蓋彼等亦非心存不信，特欲啟如來之答，以顯現阿難尊者之夙世因行與本地功德，并以明阿難現劫實為菩薩化現之聲聞也。
爾時，世尊知諸菩薩心之所念，而告之曰：諸善男子！我與阿難等，於空王佛所同時發阿耨多羅三藐三菩提心。阿難常樂多聞，我常勤精進，是故我已得成阿耨多羅三藐三菩提，而阿難護持我法，亦護將來諸佛法藏，教化成就諸菩薩眾，其本愿如是，故獲斯記。
空王，謂第一義諦本來空寂，於諸空法能得自在也。此言佛之今世，與阿難在世俗親誼上雖為弟兄，而在過去世，佛與阿難本於空王佛所同發大心。佛以常勤精進已登正覺，而阿難以常樂多聞且具有護持法藏，教化菩薩之大愿，是以不即入涅盤。此正菩薩大悲功行，正應得如是決定成佛之記也。
阿難面於佛前，自聞授記及國土莊嚴，所愿具足，心大歡喜，得未曾有，即時憶念過去無量千萬億諸佛法藏，通達無礙，如今所聞，亦識本愿。爾時，阿難而說偈言：世尊甚希有，令我念過去，無量諸佛法，如今日所聞。我今無復疑，安住於佛道，方便為侍者，護持諸佛法。
阿難聞佛說示夙因，即時亦能憶念往劫所曾護持之諸佛法藏，與其護法之本愿，并證知今日為佛侍者，正為護法之方便，遂益安住於如是之佛道而無復有疑也。
爾時，佛告羅睺羅：汝於來世，當得作佛，號蹈七寶華如來、應供、正遍知、明行足、善逝、世間解、無上士、調御丈夫、天人師、佛、世尊。當供養十世界微塵等數諸佛如來，常為諸佛而作長子，猶如今也。是蹈七寶華佛，國土莊嚴，壽命劫數、所化弟子、正法、像法亦如山海慧自在通王如來無異，亦為此佛而作長子。過是已後，當得阿耨多羅三藐三菩提。
蹈七寶華，以有七覺因行，故果上有寶華之莊嚴也。常為諸佛之長子，且將為山海慧自在通王之長子，永為佛子，此羅睺羅果記中之殊勝者。
爾時，世尊欲重宣此義，而說偈言：我為太子時，羅睺為長子，我今成佛道，受法為法子。於未來世中，見無量億佛，皆為其長子，一心求佛道。羅睺羅密行，唯我能知之，現為我長子，以示諸眾生。無量億千萬，功德不可數，安住於佛法，以求無上道。
羅睺羅於諸弟子中密行第一。以彼示現種種違佛律儀，發起如來之訓誡，以是因緣教化無量眾生，是即羅睺羅之密行。又羅睺羅發愿不入滅度，愿常在閻浮提示現教化眾生，皆為密行。
爾時，世尊見學、無學二千人其意柔軟，寂然清凈，一心觀佛。佛告阿難：汝見是學、無學二千人不？
唯然，已見。
阿難！是諸人等當供養五十世界微塵數諸佛如來，恭敬尊重，護持法藏，末後同時於十方國各得成佛，皆同一號，名曰寶相如來、應供、正遍知、明行足、善逝、世間解、無上士、調御丈夫、天人師、佛、世尊。壽命一劫、國土莊嚴、聲聞、菩薩、正法、像法，皆悉同等。
柔軟，謂心意柔和，明無執著於二乘之相。寂則能空，凈則無垢，一心則意無二三，觀佛功德即為能向佛智，由是故堪承受大乘之法。故佛不俟其發言動念，即為授記。此二千人在三根領記中為最後得記，故為後記。而末後於十方國復同時成佛，同號寶相如來，故亦為同記。
爾時，世尊欲重宣此義，而說偈言：是二千聲聞，今於我前住，悉皆與授記，未來當成佛。所供養諸佛，如上說塵數，護持其法藏，後當成正覺。各於十方國，悉同一名號，俱時坐道場，以證無上慧。皆名為寶相，國土及弟子，正法與像法，悉等無有異。咸以諸神通，度十方眾生，名聞普周遍，漸入於涅盤。
敘寶相如來咸以神通化度眾生，補長行文所未及。
爾時，學、無學二千人聞佛授記，歡喜踴躍，而說偈言：世尊慧燈明，我聞授記音，心歡喜充滿，如甘露見灌。
二千人喜領佛記，謂佛授我記，如以甘露見灌於我頂也。
本經序分──第一，為通敘一經之大意。自以下八品，為正明權實，三根得記，茲已講竟。本經顯一乘之境，顯一乘之行，及顯一乘之果者。依玄贊科判，正宗分為十九品；實則以下八品，可謂為正宗分之正宗。蓋自此以下等，已於正宗之中寓流通之意矣。在顯一乘境之中，共分三章：其第一為正明權實三根得記，即以下八品。其第二為嘆人美法勸募持行，謂贊嘆信持妙法之人，嘉善人所信持之法，與勸募信持妙法之人也。在此章中共有三品，其第一即為。但在本經各品之中，則位居第十耳。
法師之義有二：一、能信解受持并為人解說此妙法者，即為修行者之軌范；是人即為奉佛法者之師，此名人法師。二、妙法即諸佛菩薩及未來學者之師，以一切功德皆由此妙法而生；此妙法即為奉佛法者之師，此名法法師。
依法華論十無上中，第十為示現勝妙力無上。力者何？一、法力；二、修行力。法力有五：一、證；二、信；三、供養；四、聞法；五、讀誦持說。修行力有七：一、持力；二、說力；三、行苦行力；四、教化眾生行苦行力；五、護眾生諸難力；六、功德勝力；七、護法力。持力攝三品，本品即三品中之第一持力也。
爾時，世尊因藥王菩薩告八萬大士：藥王！汝見是大眾中無量諸天、龍王、夜叉、乾闥婆、阿修羅、迦樓羅、緊那羅、摩睺羅伽、人與非人，及比丘、比丘尼、優婆塞、優婆夷、求聲聞者、求辟支佛者、求佛道者，如是等類，咸於佛前聞妙法華經一偈一句，乃至一念隨喜者，我皆與授記，當得阿耨多羅三藐三菩提。
此謂現前值佛受持妙法之人，即是法師也。藥王久持是經，燃身供養，能醫法身之五住煩惱病，以其當機，故呼而與言，因以正告現當受記之人也。八萬，即下天龍八部之眾。言萬者，舉其大數也。
大士，菩薩之稱，就法華會言之，所有發心求道者，不拘所求之果大小，均為菩薩，均堪稱為大士。以聞此經一偈、一句者，皆當究竟成佛。經云：若人散亂心，入於塔廟中，一稱南無佛，皆已成佛道。又云：乃至童子戲，若草木及葦，或以指爪甲，而畫作佛像，如是諸人等，漸漸積功德，具足大悲心，皆已成佛道。何況現在值佛信受此經，而有不由信生解，由解起行，卒能因行證果乎？蓋此經專顯如來種種說法，無論為小為大，為頓為漸，無不為大乘，即無不為使眾生逐漸成佛。
法法雖各差別，一經融會佛之方便妙用，即知無有一法為二乘說者，故於佛前聞是妙法華經者，佛悉許為受記也。隨喜，即隨順歡喜，謂只隨順眾人而生歡喜，并未信受奉行。隨喜乃至一念，亦獲受將來作佛之記，以喜則不拒，喜則能信，信為功德母，此一信喜之念，即為領解此妙法之金剛種子也。
佛告藥王：又如來滅度之後，若有人聞妙法華經乃至一偈一句，一念隨喜者，我亦與授阿耨多羅三藐三菩提記。
此謂佛滅度後受持妙法之人，即是法師。約分為二，此釋聞法隨喜法師。
若復有人受持、讀誦、解說、書寫妙法華經乃至一偈，於此經卷敬視如佛，種種供養：華香、瓔珞、末香、涂香、燒香、繒蓋、幢旛、衣服、伎樂，乃至合掌恭敬。藥王當知！是諸人等已曾供養十萬億佛，於諸佛所成就大愿，愍眾生故，生此人間。
六種，指受持、讀、誦、解說、書寫、供養此妙法也。佛滅度後，能正行此六種之人，即是法師。此先釋受持供養是經乃至一偈者，由於夙世悲愿。受持，謂信受執持此經義於心，使不忘失。讀，謂朗讀此經。誦，謂背誦。解說，謂解釋演說。書寫，指寫經、刻經等事。供養，即以華、香、瓔珞等供養此經。蓋此經為描寫法界之影像，一切眾生可由此以證於法性，故供養此一偈之妙法，如供養一切佛之法身也。合掌恭敬，亦為身、心二業之供養。言此正行六種之法師，遠劫以來，實已承事諸佛，夙植德本。然不生凈土，不住諸天，仍隨逐於人間穢土者，實以愍念眾生，欲為化度，故示現於此也。
藥王！若有人問：何等眾生於未來世當得作佛？應示是諸人等於未來世必得作佛。何以故？若善男子、善女人於法華經乃至一句受持、讀誦、解說、書寫，種種供養經卷：華香、瓔珞、末香、涂香、燒香、繒蓋、幢旛、衣服、伎樂，合掌恭敬，是人一切世間所應瞻奉，應以如來供養而供養之。當知此人是大菩薩，成就阿耨多羅三藐三菩提，哀愍眾生，愿生此間，廣演分別妙法華經，
此復釋受持供養是經乃至一句者，來世必當作佛。是諸人等，既曾多劫奉佛，今以悲愿生此人間，正行六種，能使人聞其言而領解，因其行而觀感，此即為廣演是經。能使人因正行六種之故，知是經較余經為勝，此即為分別是經。此人來世必得作佛，今即當以如來供養而供養之也。
何況盡能受持，種種供養者。藥王當知！是人自舍清凈業報，於我滅度後，愍眾生故，生於惡世，廣演此經。
此復釋生於惡世受持供養全經者，更顯是人悲愿。以上於受持供養或為全經，或為一偈、一句，較量多少，實則經義無多少之可言。說遍十方塵剎，未足云多；說僅一偈、一句，豈容言少？於此特顯行者之功德愈多耳。
若是善男子、善女人，我滅度後，能竊為一人說法華經，乃至一句，當知是人則如來使，如來所遣，行如來事，何況於大眾中廣為人說。
此釋說者為佛使。竊說此經，即為行如來事，即為佛之所使；而廣為眾說，功德尤多。蓋此妙法華經為諸佛如來秘密之大悲方便，所以曲順眾生，導令作佛，惟如來能行之，亦唯如來能說之。故知能說此經之一偈、一句者，皆為如來同體大悲，愿力之所加被也。
藥王！若有惡人以不善心，於一劫中現於佛前，常毀罵佛，其罪尚輕；若人以一惡言毀訾在家、出家讀誦法華經者，其罪甚重。
此釋毀者之罪甚於詈佛。蓋雖有惡人，未必常有惡心。今假有惡人，即以其不善之心當面詈佛，且久至一劫，此已顯其罪重，而猶不若以片言毀訾四眾讀是經者之罪甚。良以佛不因毀罵而有所動，毀罵亦無能有傷於佛；若毀訾讀是經者，則自損即以損他，容可以一言妨阻無數行者自利利他之功德。且此經為三世諸佛之法身，一切佛功德之父母，毀是經與毀讀是經者，是即毀壞一切佛功德之種子，故其罪莫重於是，而甚於詈佛也。
藥王！其有讀誦法華經者，當知是人以佛莊嚴而自莊嚴，則為如來肩所荷擔。
此釋讀誦是經者之莊嚴同佛，為如來荷擔，即蒙佛加被之意。
其所至方，應隨向禮，一心合掌，恭敬供養，尊重贊嘆，華香、瓔珞、末香、涂香、燒香、繒蓋、幢旛、衣服、肴饌、作諸伎樂，人中上供而供養之，應持天寶而以散之，天上寶聚應以奉獻。
此釋讀誦是經者，普受贊禮，人天供養。
所以者何？是人歡喜說法，須臾聞之，即得究竟阿耨多羅三藐三菩提故。
此釋讀誦是經者說法利生，由能讀誦此妙法華經，故其說法之利益，能使聞之者獲登上覺以至究竟，此人法師所以為可尊重也。
爾時，世尊欲重宣此義，而說偈言：若欲住佛道，成就自然智，常當勤供養，受持法華者。其有欲疾得，一切種智慧，當受持是經，并供養持者。
自然智，即任運而得之者，如八地以上菩薩念念任運流入般若海是也。欲住佛道以成自然智，但當勤供養此受持法華之人。蓋能供養此人法師，即為能以法供養於法也。一切智，即佛之究竟智，即無上正等正覺。欲疾登無上正等正覺，但當自為正行六種之人法師，并供養一切人法師。由上兩義觀之，凡能受持是經及供養受持是經者，已可決其漸能成就自然智而終得證於一切智也。
若有能受持，妙法華經者，當知佛所使，愍念諸眾生。諸有能受持，妙法華經者，舍於清凈土，愍眾故生此。當知如是人，自在所欲生，能於此惡世，廣說無上法。
自在所欲生，明由其悲憫之本愿，示現受生，非由業報致生惡世。蓋有一人及多人能受持是經，是即能以法寶流通於世，減一切惡，增一切善，并成就一切出世善根，使佛種常出興於世而不斷也。
應以天華香，及天寶衣服，天上妙寶聚，供養說法者。吾滅後惡世，能持是經者，當合掌禮敬，如供養世尊。上饌眾甘美，及種種衣服，供養是佛子，冀得須臾聞。若能於後世，受持是經者，我遣在人中，行於如來事。
以真能受持是經之正行六種法師，為如來使，行如來事，故為人天所應供養。須臾聞，言所得聞之經只在須臾之間。
若於一劫中，常懷不善心，作色而罵佛，獲無量重罪。其有讀誦持，是法華經者，須臾加惡言，其罪復過彼。
此頌毀者罪重。
有人求佛道，而於一劫中，合掌在我前，以無數偈贊，由是贊佛故，得無量功德，嘆美持經者，其福復過彼。於八十億劫，以最妙色聲，及與香味觸，供養持經者，如是供養已，若得須臾聞，則應自欣慶，我今獲大利。
以此妙法為一切佛功德母，故一嘆美之詞，一須臾之聞，均足發起自利利他之無量饒益，其福利非可等同也。
藥王今告汝，我所說諸經，而於此經中，法華最第一。
此經，謂此諸經。諸經之法，或大或小，或虛或實，皆隨順眾生之機而說，為各各差別法。唯此經之妙法，自開顯以後，眾皆領解，於是為人天八部授記，為二乘授記，為菩薩授記，悉以成就此一乘妙法也。以此經法之妙，故能妙一切諸經之法。若無此經，則諸經之法，不過各為相對之妙，非究竟妙。此經既現，則一切經法盡各成絕對之妙，斯即本經法之所以為妙，故為最第一也。妙法既可尊重，則受持是經之人法師，愈可尊重，其義益顯。
爾時，佛復告藥王菩薩摩訶薩：我所說經典，無量千萬億，已說、今說、當說，而於其中，此法華經最為難信難解。
此釋法難信解。佛為眾生說種種差別法，能委曲承順使之無疑，而終使入於佛之知見。如為說小乘，而已為大乘之方便；為說世間法，而實為出世間法之方便，此即為密說一切佛功德。然於說法時，初未明言顯現，至說是妙法華經時，始盡情開示，使以前所說諸法悉會歸於一乘佛智之海，并明信受佛說者無不盡為菩薩。如是意義，非至初地以上，豈易了知？故曰難信；以難信，故難解。
藥王！此經是諸佛秘要之藏，不可分布妄授與人。諸佛世尊之所守護，從昔已來未曾顯說。而此經者，如來現在猶多怨嫉，況滅度後。
此釋勿妄宣傳。一、是法為秘要之藏，諸佛未曾顯說；二、如來現說是法，猶多怨嫉；三、佛滅度後，於此難信難解之經，怨嫉之者更多，故佛戒人妄授。秘要，指如來之利他方便言，非因圓果滿者不能行此秘要。譬如補虛、瀉實，為因病使藥之常，若以毒藥治病，非深達醫藥妙用之良工不堪任也。佛亦如是，如於曾發大乘心者，佛或先以小乘度令成熟，後乃開權顯實，滅其化城，仍令歸於一乘，此非佛具有無上秘要之方便智，安能成此妙用乎！怨嫉，如佛說是經時，五千增上慢等退席皆是。謂昔說小乘，今忽云非究竟，為可怨嫉也。
藥王當知！如來滅後，其能書持、讀誦、供養、為他人說者，如來則為以衣覆之，又為他方現在諸佛之所護念，是人有大信力及志愿力、諸善根力，當知是人與如來共宿，則為如來手摩其頭。
此釋人法師之德，因法師而愈顯。難信難解之法，而能信之解之，此人法師即是菩薩，即為釋迦牟尼佛與十方諸佛之所共攝受也。衣，即本品所說柔和忍辱之衣，此明為釋迦如來之所加被。護念，謂護持憶念，即憶念受持是經之菩薩眾而加以護持也。信力，謂因勝解樂欲而生信，因信心清凈，自信堅固，遂能發起他人之信心，為信力。志愿力，即具足受持是經之志愿，以志愿宏大堅固故，起利他之大功用，為志愿力。
諸善根力，謂信根、念根、定根等。自能信念是經不可搖動，兼能化人使亦信念是經，如根不動為善根力。宿者，安住之義，如來以法身、解脫、般若三德為大般涅盤，是即佛三秘要之法，為如來所安住。受持是經者，則為與佛同安住於如是秘要之藏，故曰共宿。摩頭，為尊長對於卑幼安慰護持之表示。如來以智慧為手，以方便為手，凡受持是經者，皆在如來攝受之中，故曰手摩其頭。
藥王！在在處處，若說、若讀、若誦、若書、若經卷所住處，皆應起七寶塔，極令高廣嚴飾，不須復安舍利。所以者何？此中已有如來全身。此塔應以一切華香、瓔珞、繒蓋、幢旛、伎樂、歌頌，供養恭敬，尊重贊嘆。
此釋經為佛之全身。在在處處，謂或在說經之處，或在讀經之處，及或在書寫此經等處，不拘何處也。七寶，珍寶之總稱。古之所謂寶者，約有七種，故相沿稱為七寶。塔，梵語塔婆，義言靈廟，以為安放舍利之處；無舍利者名為支提，實皆公共敬禮所依之處也。舍利，即佛之堅固身分，經火化而不毀，乃佛禪定、三昧等功德之所成就。塔內本應安放舍利，而此因經典所曾在之處即云不須復放者，以此經義悉為佛自證之法性所流露，佛口所宣揚，此處有經即已兼佛之法身、報身而盡有之，等於有佛之全身，較僅有佛之舍利益為尊重也。
若有人得見此塔，禮拜供養，當知是等皆近阿耨多羅三藐三菩提。
此釋禮供是塔即近菩提。僅禮拜供養任何處所見之塔，并不必見此經，佛已許其得近菩提，是即間接授記。此既明本經被機之廣，并使彼回小向大者心更堅固，知將來決定作佛也。蓋如來以法平等之心，見一切法無非佛法，即無一眾生非本來是佛，故於稱佛本懷而說之法華經中，說之如此。
藥王！多有人在家、出家行菩薩道，若不能得見聞、讀誦、書持、供養是法華經者，當知是人未善行菩薩道；若有得聞是經典者，乃能善行菩薩之道。
此釋見聞是經，善行勝道。善行菩薩道，謂善於行此菩薩之勝道。即先具足如來無量教法，復於自利利他種種所行之法無所執著，斯即善行菩薩道之義。如心念於惡，則以人、天乘對治之而不著於人天道；心念於世間，則以二乘法對治之而不著於二乘道：自化、化他悉皆如是，則無一法而不為波羅蜜之法矣。斯真善持是經，斯真善行菩薩之道！若執著於所修某乘之法而余法悉非議之，以為非佛法，斯謂之不善行，是皆未得見、聞、讀、誦是法華經者。
其有眾生求佛道者，若見若聞是法華經，聞已信解受持者，當知是人得近阿耨多羅三藐三菩提。藥王！譬如有人，渴乏須水，於彼高原穿鑿求之，猶見乾土，知水尚遠；施功不已，轉見濕土，遂漸至泥，其心決定，知水必近。菩薩亦復如是，若未聞未解，未能修習是法華經，當知是人去阿耨多羅三藐三菩提尚遠；若得聞解思惟修習，必知得近阿耨多羅三藐三菩提。所以者何？一切菩薩阿耨多羅三藐三菩提皆屬此經。此經開方便門，示真實相。是法華經藏，深固幽遠，無人能到，今佛教化成就菩薩，而為開示。
此釋見聞此經，得近正覺。有人，喻發大心者。渴乏須水，喻未得法性功德之水，即未得無上菩提。高原，喻佛法中之一乘境。穿鑿猶見乾土，喻仍滯二乘。施功不已，漸至見泥，喻自利利他不息，遂露大乘之相，因以漸能通達是經之義，更由是得近於佛智也。言欲近佛智，必於是經具足聞、思、修三慧，以是經於秘要方便之門盡已開辟，於一乘真實之相盡已顯示，所謂統攝群機，導歸究竟，出生一切菩薩阿耨多羅三藐三菩提，惟此經是賴也。又如來方便，為佛證果以後利他大悲所起之無上法用，倘非如來於此經中盡為開顯，各乘眾生狃於法執，終莫能知佛意。故曰：此法華經藏，深固幽遠，無人能到也。教化成就菩薩，謂教化根機已熟，將成就之菩薩，蓋是經正為教菩薩法，故佛為契機之開示也。
藥王！若有菩薩聞是法華經驚疑怖畏，當知是為新發意菩薩。若聲聞人聞是經驚疑怖畏，當知是為增上慢者。
此釋聞經驚疑，新學具慢。言已發大心之菩薩，聞是經而驚怖，必為新學。聲聞之人，聞是經而驚怖，必具增上慢習也。
藥王！若有善男子、善女人，如來滅後，欲為四眾說是法華經者，云何應說？是善男子、善女人入如來室，著如來衣，坐如來座，爾乃應為四眾廣說斯經。如來室者，一切眾生中大慈悲心是。如來衣者，柔和忍辱心是。如來座者，一切法空是。安住是中，然後以不懈怠心為諸菩薩及四眾廣說是法華經。
此釋如來滅後說法儀軌。法師不必盡為比丘，故佛以善男子、善女人統召四眾。如來自證之第一義空法性，即為如來所常安住之室。惟此以利樂眾生言，故以大慈悲心為室。慈悲有三：一、生緣慈悲，如見苦痛，心懷拔濟，由有我相故有生相；二、法緣慈悲，以二空觀智空除眾生之相而發慈悲，此仍有功用之觀智，為有法相；三、無緣慈悲，照見從本以來生佛同體，無有所起慈悲之境及能起慈悲之心，此無功用道，為如來之大慈悲。若人能安住於此心，即名入如來室。如來衣者，柔和忍辱心是。衣以外調寒暑，內護身命為用，能柔和忍辱，則足以外遮暴惡，內持賢善，故即名著如來衣。如來座者，一切法空是。蓋如如智之謂如來，如如智常契證於一切法畢竟空寂之如如理體，即名坐如來座。言說法者能如是存心，復無懈怠，斯為末世說是經之儀軌，如是方可為菩薩說經。學者亦必如是修習，來世方得作佛也。
藥王！我於余國遣化人為其集聽法眾，亦遣化比丘、比丘尼、優婆塞、優婆夷聽其說法。是諸化人聞法信受，隨順不逆。若說法者在空閑處，我時廣遣天龍、鬼神、乾闥婆、阿修羅等，聽其說法。我雖在異國，時時令說法者得見我身。若於此經忘失句讀，我還為說，令得具足。
此釋說是經者，佛常加被。集聽法眾，謂召集聽法之人。異國，謂此土化緣已畢，示現他國。或釋：佛既滅度，即不在此凡圣同居土，而在佛之實報莊嚴土或常寂光凈土，故曰異國。言遵此儀軌，常說是經，必為佛所護念。由是可知發起講習是經及聽受凈信者，皆同受我佛世尊之所加被也。
爾時，世尊欲重宣此義，而說偈言：欲舍諸懈怠，應當聽此經，是經難得聞，信受者亦難。
如人渴須水，穿鑿於高原，猶見乾燥土，知去水尚遠；漸見濕土泥，決定知近水。藥王汝當知！如是諸人等，不聞法華經，去佛智甚遠；若聞是深經，決了聲聞法。是諸經之王，聞已諦思惟，當知此人等，近於佛智慧。
若人說此經，應入如來室，著於如來衣，而坐如來座，處眾無所畏，廣為分別說。大慈悲為室，柔和忍辱衣，諸法空為座，處此為說法。
若說此經時，有人惡口罵，加刀杖瓦石，念佛故應忍。我千萬億土，現凈堅固身，於無量億劫，為眾生說法。若我滅度後，能說此經者，我遣化四眾，比丘比丘尼，及清凈士女，供養於法師，引導諸眾生，集之令聽法。若人欲加惡，刀杖及瓦石，則遣變化人，為之作衛護。若說法之人，獨在空閑處，寂寞無人聲，讀誦此經典，我爾時為現，清凈光明身。若忘失章句，為說令通利。若人具是德，或為四眾說，空處讀誦經，皆得見我身。若人在空閑，我遣天龍王，夜叉鬼神等，為作聽法眾。
是人樂說法，分別無罣礙，諸佛護念故，能令大眾喜。若親近法師，速得菩薩道，隨順是師學，得見沙佛。
正宗分十九品，分顯一乘之境、一乘之行，與一乘之果。而在顯一乘境之諸品中，亦自有其境、行、果：自至，為一乘境中之境；而一品，即為一乘境中之行，如受持、讀誦、書寫、供養等，皆就前此所領受之境，踐之起行，故即為顯一乘之行。至、二品，即為由行顯一乘之果。以釋迦牟尼佛為今現之佛果，多寶佛為已現之佛果，龍女為當現之佛果，三世佛果均於此二品中顯出。故曰一乘境中，亦自有其具備之境、行、果也。
本品文內詳敘釋迦如來與十方分身佛聚集，及三變凈土等事。不僅見寶塔，而獨以是為品題者，一、以眾見寶塔生希有心，遂為開塔、變土、集佛等事之因緣；二、於說法華經處，令眾生見多寶佛塔，又為多寶如來之本愿，故以見寶塔名品。
依法華論三平等中：一曰、乘平等，已於開權顯實三根領記章內釋竟；二曰、生死涅盤平等，以多寶如來現身塔中，明佛涅盤如不涅盤，有生死如無生死，本無生死涅盤之可言，而亦不妨有生死涅盤之相；三曰、佛身平等，以多寶如來一體示現，顯一佛身即攝諸佛身，兼顯佛之自身他身了無差別。為明此二平等，故有此品。
法華論十無上中，第五示現清凈國土無上。今多寶如來示現涌塔，釋迦如來放光集佛，三變凈土，不惟變穢土為凈土，兼於凈土之中化示無量清凈國土為一大清凈國土。為顯佛國本來清凈無上，故有此品。
在嘆人美法勸募持行章內，所有三品之意，悉在贊重流通。一品，既顯若法若人皆可尊重，此品即敘但說是經之處，多寶如來必來聽經示現，所以標明靈證，勸發深信，故有此品。
阿難傳經，以同聞為證。釋迦說此法華，即以多寶之現身為證。多寶如來為過去古佛，久入涅盤，為證法華，乃復化身及塔。為欲使眾生知法華一經以佛為證，故有此品。
品之別題，釋之者如法華文句等，其義至富，未能廣述。茲就名義之概略釋之：凡塔，皆為佛所安住之處，而此佛所安住之處則有眾寶莊嚴，故名寶塔。又釋：以此塔為多寶如來所居，故名寶塔。見，與現通，以塔從地涌起，出現空中，有顯現之義。又見即見聞之見，謂會眾所目睹。就寶塔涌出言則為現，就眾生觀察言則為見，其義一也。
復以慈恩三教教相釋之：三教者，一、有教；二、空教；三、非空非有中道教。真如之自體性，雖了不可得，而所發生之一切法，則不能無一一法之相，此為有教之義。真如之自體性固了不可得，而一切法之相亦畢竟空，此為空教之義。法相雖畢竟空，然無礙其為森然之萬有而同時同處，又即為第一義空之空性，此為非空非有中道教之義。
以此三義，釋本性如下：如法華會前，見有寶塔種種莊嚴之相，會眾復聞塔內音聲之相，眾欲啟塔，因以得觀三變清凈佛土之相，及十方諸佛集座之相，以有此種種法相，故為有教。既有能見之大眾，復有所見之諸法相，可謂能所俱備；然此能見之大眾及所見之諸法，究亦畢竟空寂了不可得，故又為空教。而此空無所見之法，實即為佛所究竟安住之處，為佛顯現萬德莊嚴之處，亦正為第一義空之空性示現之處。以是故，一一法皆顯空性，一一空法皆顯莊嚴之相，空不礙有，有不礙空，空空不相礙，有有不相礙，故為非有非空中道教。若人能見諸相無相，相相無邊，斯為真能見寶塔者。
更以觀心義釋之：地，喻眾生心；寶塔，喻如來藏。眾生心為無始無明煩惱之所覆障，故如來藏無由顯現。今既於以下開示一乘之境，復於起六種之行，由是於覆障之中顯現如來藏性，此即寶塔從地涌出之義。見寶塔者，謂以始覺之智見於如來藏性，即在人人心地中開顯本具之如來藏性是也。
爾時，佛前有七寶塔，高五百由旬，縱廣二百五十由旬，從地涌出，住在空中，種種寶物而莊校之。五千欄楯，龕室千萬，無數幢旛以為嚴飾，垂寶瓔珞，寶鈴萬億而懸其上，四面皆出多摩羅跋栴檀之香，充遍世界。其諸旛蓋，以金、銀、琉璃、硨磲、碼瑙、真珠、玫瑰七寶合成，高至四天王宮。
寶塔從地涌出，系有過去古佛多寶如來親來聞法，以證是經之勝妙也。支提，與塔同義，應時機而顯現也。佛前，即法華會前。七寶塔，喻如來藏心。高五百由旬，喻如來藏心與眾生染心不相應，高出五趣之上也。縱廣二百五十由旬，謂如來藏即為二十五有之真實體性也。涌出，喻如來藏心由見思等煩惱障中顯現。住空，喻依於真空實相而住也。
五千欄楯，喻信、進、念、定、慧五力。龕室千萬，喻禪定甚多。幢旛，喻智德高顯。瓔珞，喻三念住。寶鈴，喻四辯才。出性無垢栴檀香，喻以三輪不思議化，使一切眾生轉惡為善，轉染為凈，成無垢功德之香。旛蓋七寶合成，喻具七圣財。高至四天王宮，喻高出四生之上。
三十三天雨天曼陀羅華，供養寶塔。余諸天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，千萬億眾，以一切華香、瓔珞、旛蓋、伎樂供養寶塔，恭敬尊重贊嘆。
此指三十三天之忉利天王言，非列舉欲界、色界、無色界之諸天也。以此天為地居天之王，故首舉其雨華供養。其余八部、四眾，各以其所有者供養此塔；恭敬尊重贊嘆，亦身、口、意三業之供養也。
爾時，寶塔中出大音聲，嘆言：善哉！善哉！釋迦牟尼世尊能以平等大慧、教菩薩法、佛所護念妙法華經，為大眾說。如是！如是！釋迦牟尼世尊！如所說者，皆是真實。
此贊嘆釋迦牟尼佛而印可所說之妙法蓮華經也。音聲，即塔中出言贊嘆之聲。再贊善哉，一贊其能施權，一贊其能顯實也。佛觀眾生本來是佛，即皆可成佛，此謂平等大慧。佛以此慧為諸眾生說種種惡法、善法、有為法、無為法，法相雖有差別，而實無一非為教菩薩法也。
如佛說地獄等種種果報之惡法，即為使眾生先能轉惡為善，得受善報。迨善根增長，則可漸為出世之因緣。至習出世法成就，能發大心，即可直趨無上菩提之道。又如隨順眾機所說之種種權法，實無一非假為方便以會歸於一乘實法者。故塔內大聲贊嘆其如是施權、如是顯實，皆為真實，為是經作充分之印證也。
爾時，四眾見大寶塔住在空中，又聞塔中所出音聲，皆得法喜，怪未曾有，從座而起，恭敬合掌，卻住一面。爾時，有菩薩摩訶薩名大樂說，知一切世間天、人、阿修羅等，心之所疑，而白佛言：世尊！以何因緣，有此寶塔從地涌出，又於其中發是音聲？
此釋眾人心請及樂說言請。眾人欲辨塔音贊嘆之因由，故驚喜而心請；大樂說菩薩知眾心之所念，故以言請，因以啟佛之答而顯現其因緣也。法喜，謂既見佛之不思議法，心生喜悅。
爾時，佛告大樂說菩薩：此寶塔中有如來全身，乃往過去東方無量千萬億阿僧只世界，國名寶凈，彼中有佛，號曰多寶。其佛行菩薩道時，作大誓愿：若我成佛，滅度之後，於十方國土有說法華經處，我之塔廟為聽是經故，涌現其前，為作證明，贊言善哉！
此釋塔內佛身及佛之本愿。如來全身，指佛法身。以多寶具有此愿，故於釋迦牟尼佛法華會前，涌塔贊言以為之證。
彼佛成道已，臨滅度時，於天人大眾中告諸比丘：我滅度後，欲供養我全身者，應起一大塔。其佛以神通愿力，十方世界在在處處若有說法華經者，彼之寶塔皆涌出其前，全身在於塔中，贊言善哉善哉！大樂說！今多寶如來塔聞說法華經故，從地涌出，贊言善哉善哉！
此釋多寶如來臨滅度時，誡敕起塔，并於他處法會聽經現塔也。釋迦牟尼佛既敘答多寶如來之往事，復明今日之塔涌虛空如來贊善者，即此之由，故再呼大樂說而申告之也。
是時，大樂說菩薩以如來神力故，白佛言：世尊！我等愿欲見此佛身！
此釋請見佛身。以如來神力故白佛，謂由如來神力之所加被，故有此請。蓋此一請之因緣，至為重大，以下放光、集佛、變土等事，悉由此一問啟之也。
佛告大樂說菩薩摩訶薩：是多寶佛有深重愿：若我寶塔為聽法華經故，出於諸佛前時，其有欲以我身示四眾者，彼佛分身諸佛在於十方世界說法，盡還集一處，然後我身乃出現耳。大樂說！我分身諸佛在於十方世界說法者，今應當集。大樂說白佛言：世尊！我等亦愿欲見世尊分身諸佛，禮拜供養！
此釋多寶愿重及樂說重請。多寶如來所謂我身，即圓明凈妙常遍真實之如來全體法身，為十方三世諸佛之所共。釋迦牟尼佛欲以多寶如來法身顯示於眾，即與欲自顯示其法身無異，即與顯一切佛之法身無異，以一佛即一切佛，一切佛即一佛，故十方世界諸佛，亦稱為佛之分身。至所集諸分身佛之法身既顯現，是即釋迦牟尼佛之法身顯現，亦即為多寶如來之法身顯現也。
爾時，佛放白毫一光，即見東方五百萬億那由他河沙等國土諸佛，彼諸國土皆以玻璃為地，寶樹、寶衣以為莊嚴，無數千萬億菩薩充滿其中，遍張寶幔，寶網羅上。彼國諸佛以大妙音而說諸法，及見無量千萬億菩薩遍滿諸國，為眾說法。南、西、北方，四維上下，白毫相光所照之處亦復如是。
釋迦牟尼佛放白毫相光，照見十方諸佛清凈國土。白毫居眉之中間，喻中道之教義。
爾時，十方諸佛各告眾菩薩言：善男子！我今應往娑婆世界釋迦牟尼佛所，并供養多寶如來寶塔。
此釋十方諸佛感應言來。
時娑婆世界即變清凈，琉璃為地，寶樹莊嚴，黃金為繩，以界八道，無諸聚落、村營、城邑、大海、江河、山川、林藪，燒大寶香，曼陀羅華遍布其地，以寶網幔羅覆其上，懸諸寶鈴，唯留此會眾，移諸天人置於他土。
變土，謂變穢土為凈土。賓，指十方分身佛。諸分身佛將至，是即如來大法身將同時顯現，故穢土立現凈相。在此凈土者，皆其心清凈已受佛記之眾，不住小乘，遠離心垢，故亦不見穢土之相。
是時，諸佛各將一大菩薩以為侍者，至娑婆世界，各到寶樹下，一一寶樹高五百由旬，枝葉華果次第莊嚴。諸寶樹下皆有師子之座，高五由旬，亦以大寶而校飾之。爾時，諸佛各於此座結跏趺坐，如是展轉，遍滿三千大千世界，而於釋迦牟尼佛一方所分之身，猶故未盡。
猶故未盡，謂十方諸佛已坐遍三千大千世界，而釋迦牟尼佛一方分身佛之坐，猶未盡足也。
時釋迦牟尼佛欲容受所分身諸佛故，八方各更變二百萬億那由他國，皆令清凈，無有地獄、餓鬼、畜生及阿修羅。又移諸天人置於他土，所化之國亦以琉璃為地，寶樹莊嚴，樹高五百由旬，枝葉華果次第嚴飾。樹下皆有寶師子座，高五由旬，種種諸寶以為莊校。亦無大海、江河及目真鄰陀山、摩訶目真鄰陀山、鐵圍山、大鐵圍山、須彌山等諸山王，通為一佛國土。寶地平正，寶交露幔遍覆其上，懸諸旛蓋，燒大寶香，諸天寶華遍布其地。
此廣變其他之大千世界。國，指每一大千世界而言，即一佛教主所應化之國土也。目真鄰陀山，即土石之山。山王，謂山之大者。
釋迦牟尼佛為諸佛當來坐故，復於八方各更變二百萬億那由他國，皆令清凈，無有地獄、餓鬼、畜生及阿修羅。又移諸天人置於他土，所化之國亦以琉璃為地，寶樹莊嚴，樹高五百由旬，枝葉華果次第莊嚴。樹下皆有寶師子座，高五由旬，亦以大寶而校飾之。亦無大海、江河及目真鄰陀山、摩訶目真鄰陀山、鐵圍山、大鐵圍山、須彌山等諸山王，通為一佛國土。寶地平正，寶交露幔遍覆其上，懸諸旛蓋，燒大寶香，諸天寶華遍布其地。
此三變其他之大千世界。以上明小乘人既發大心，則所證涅盤立變為無漏凈土。又明一切依報入於一依報，一切清凈國土通為一佛國土，無有障礙隔別之相。
爾時，東方釋迦牟尼佛所分之身，百千萬億那由他河沙等國土中諸佛各各說法，來集於此。如是次第十方諸佛皆悉來集，坐於八方。爾時，一一方四百萬億那由他國土諸佛如來遍滿其中。
是時，諸佛各在寶樹下坐師子座，皆遣侍者問訊釋迦牟尼佛，各齎寶華滿掬，而告之言：善男子！汝往詣耆闍崛山釋迦牟尼佛所，如我辭曰：少病少惱，氣力安樂，及菩薩、聲聞眾悉安隱不？以此寶華散佛供養，而作是言：彼某甲佛與欲開此寶塔。諸佛遣使亦復如是。
主，指釋迦牟尼佛。耆闍崛山即靈鷲山，為佛說法安住之處。穢土既盡變為凈土，更何有此山之相？解之者約有二義：一、此靈山即為本心之山；二、凈土之相亦不礙於靈山之相。蓋凡圣同居土、實報莊嚴土及常寂光土等，并無二土，即是一土，但隨其心凈則國土凈耳。病惱，非佛身之病惱，眾生心凈易化則佛安樂，難化即增佛之病惱，所謂眾生病則佛病也。
爾時，釋迦牟尼佛見所分身佛悉已來集，各各坐於師子之座，皆聞諸佛與欲同開寶塔，即從座起，住虛空中。一切四眾起立合掌，一心觀佛。於是，釋迦牟尼佛以右指開七寶塔戶，出大音聲，如卻關鑰，開大城門。
諸佛齊集，與欲同開，顯十方諸佛無不欲於如來藏心，顯現本有之清凈法身。故釋迦牟尼佛即先示現住空，以顯中道之義。空則非有，住則非空，即無住而住之義也。右指以隨順為義，喻順於一切眾生根性以為開示。開權顯實之妙法，為二乘所希聞，故曰出大音聲。破除一切執著，故曰如卻關鑰。統攝群機，導歸一乘，故曰開大城門。
即時，一切眾會皆見多寶如來於寶塔中坐師子座，全身不散，如入禪定。又聞其言：善哉！善哉！釋迦牟尼佛快說是法華經，我為聽是經故，而來至此。爾時，四眾等見過去無量千萬億劫滅度佛說如是言，嘆未曾有，以天寶華聚，散多寶佛及釋迦牟尼佛上。
此釋眾見佛身，散花贊嘆。坐師子座下三句，顯如來法身常住，圓滿寂滅之相。會眾既見佛身，再聞贊善，故嘆未曾有，益證是經之可尊重也。會眾親聞過去古佛之言，正明生死涅盤平等。
爾時，多寶佛於寶塔中分半座與釋迦牟尼佛，而作是言：釋迦牟尼佛！可就此座。即時，釋迦牟尼佛入其塔中，坐其半座，結跏趺坐。
此釋如來塔中同坐。古佛今佛法身不二，正明佛身平等。
爾時，大眾見二如來在七寶塔中師子座上結跏趺坐，各作是念：佛坐高遠，惟愿如來以神通力，令我等輩俱處虛空！即時，釋迦牟尼佛以神通力接諸大眾，皆在虛空，
此釋如來接眾處空。以神通力接諸大眾皆在虛空，喻以方便智力盡引眾生處處離著，以上趣一乘中道。此即釋迦牟尼佛所正說之妙法，與多寶如來所由贊善之義也。
以大音聲普告四眾：誰能於此娑婆國土廣說妙法華經？今正是時，如來不久當入涅盤，佛欲以此妙法華經付囑有在。
此釋付囑流通。
爾時，世尊欲重宣此義，而說偈言：圣主世尊，雖久滅度，在寶塔中，尚為法來，諸人云何，不勤為法？
此一頌半頌多寶如來尚為經證，并勸勤求法。圣主世尊，指多寶如來。
此佛滅度，無央數劫，處處聽法，以難遇故。彼佛本愿：我滅度後，在在所往，常為聽法。
此二頌頌多寶如來本愿。
又我分身，無量諸佛，如沙等，來欲聽法，及見滅度，多寶如來，各舍妙土，及弟子眾，天人龍神，諸供養事，令法久住，故來至此。
此三頌頌分身佛愿來聽法，及愿與同開塔親見如來。
為坐諸佛，以神通力，移無量眾，令國清凈。諸佛各各，詣寶樹下，如清凈池，蓮華莊嚴。其寶樹下，諸師子座，佛坐其上，光明嚴飾，如夜闇中，然大炬火。
此三頌半，一頌變土，二頌集坐。
身出妙香，遍十方國，眾生蒙熏，喜不自勝。譬如大風，吹小樹枝，以是方便，令法久住。
此二頌頌佛香熏眾，利生說法。就法身言，則眾所蒙熏者，應為佛功德之香。是方便，指變凈土集佛身等事。久住，謂令妙法顯現，流通於世也。
告諸大眾：我滅度後，誰能護持，讀說斯經？今於佛前，自說誓言。其多寶佛，雖久滅度，以大誓愿，而師子吼。多寶如來，及與我身，所集化佛，當知此意。
此三頌半頌護持讀說是經者，應自說誓，并頌古佛今佛悉知其意。
諸佛子等，誰能護法？當發大愿，令得久住。其有能護，此經法者，則為供養，我及多寶。此多寶佛，處於寶塔，常游十方，為是經故。亦復供養，諸來化佛，莊嚴光飾，諸世界者。
此四頌頌護法者當發大愿，并言護法即是供養我及多寶與諸化佛。護者，如對於是經受持、讀誦、書寫、刻印、供養、禮拜、一切尊重贊嘆恭敬等皆是。蓋自能尊重是經，即是使人知是經之可尊重，由知尊重故生信，由信故起解，由解起行，由行起證，即可直趨無上菩提也。又此經為諸佛之法身舍利，為諸佛之所護念，能護此經即為隨順佛之本意，亦即為供養諸佛。
若說此經，則為見我，多寶如來，及諸化佛。諸善男子，各諦思惟，此為難事，宜發大愿。
此二頌頌說法者即是見我，與多寶如來與諸化佛。并言此為難事，宜發大愿。佛有身、語、意，此經妙義即為佛之本意，能說此經，故如見佛。又說經為荷擔佛法，教化眾生，故曰難事。
諸余經典，數如沙，雖說此等，未足為難。若接須彌，擲置他方，無數佛土，亦未為難。若以足指，動大千界，遠擲他國，亦未為難。若立有頂，為眾演說，無量余經，亦未為難。若佛滅後，於惡世中，能說此經，是則為難。
此六頌頌說經之難，非但具神通力及能演說無量余經者可及。須彌為最高之山，然仍為大千界之一部分。言大千界，則其體更巨矣。有頂，為大千界之最高處，即色究竟天。
假使有人，手把虛空，而以游行，亦未為難。於我滅後，若自書持，若使人書，是則為難。若以大地，置足甲上，升於梵天，亦未為難。佛滅度後，於惡世中，暫讀此經，是則為難。
此四頌頌書持是經及暫讀是經之難，亦非但有神通力者可及。以大地升於梵天，須通過欲界天，極言其高，以先顯上升之難。而此經義為平等大慧法身之所流露，彼為無明煩惱覆障之眾生，雖暫讀此經，因有覆障而不能入，較大地上升之通過欲界天為尤難也。
假使劫燒，擔負乾草，入中不燒，亦未為難。我滅度後，若持此經，為一人說，是則為難。
此二頌頌為一人說經之難。三災內之火災，至初禪天為止，業力既盡，世界乃壞，故有劫火燒壞世界之時。乃求乾薪入劫火不燒易，求為惡世一人說經難，正顯信解是經者不易得也。
若持八萬，四千法藏，十二部經，為人演說，令諸聽者，得六神通，雖能如是，亦未為難。於我滅後，聽受此經，問其義趣，是則為難。
此三頌頌教授神通易，聽受經義難。經有八萬四千法門，對治八萬四千煩惱，故曰法藏。十二部經，即契經等十二部之教相。六神通，謂天眼通等。均見前釋。聲聞羅漢雖得神通，然未聞是經之義，仍屬小乘。若獲聞此義，即得回小向大以趨於無上菩提，故聽經而能領受，因問而識義趣，為難事也。
若人說法，令千萬億，無量無數，沙眾生，得阿羅漢，具六神通，雖有是益，亦未為難。於我滅後，若能奉持，如斯經典，是則為難。
此三頌頌奉持是經之難。奉持，謂敬奉憶持，使不忘失。
我為佛道，於無量土，從始至今，廣說諸經，而於其中，此經第一，若有能持，則持佛身。
此二頌頌經最勝，并頌持經功德。
諸善男子，於我滅後，誰能受持，讀誦此經？今於佛前，自說誓言。此經難持，若暫持者，我則歡喜，諸佛亦然。如是之人，諸佛所嘆，是則勇猛，是則精進，是名持戒，行頭陀者，則為疾得，無上佛道。
此四頌半頌當誓持經，及暫能持經之功德。
能於來世，讀持此經，是真佛子，住淳善地。佛滅度後，能解其義，是諸天人，世間之眼，於恐畏世，能須臾說，一切天人，皆應供養。
此三頌頌當來讀持是經者之功德。富於決信，為淳善地。世間眼，謂具足如來智慧光明，堪為癡闇世人之導引。恐畏世，即惡世；不信是經，更加謗毀，故此世間令人恐畏。結言：於佛滅後，如此讀誦受持是經，則為荷承如來事業，而堪受人天之供養也。
此為嘆人美法勸募持行章內之第三品。在全經各品中，則居第十二。提婆，天也；達多，授也；斛飯王之子，佛之堂弟，乞於天而生，故名天授。他經記載佛與天授往劫之事頗多，大概天授對於佛之行事多所違害，正俗情之所謂冤敵也。雖亦曾從佛出家，然意在學佛之神通，冀以炫眾而已。往劫見佛修忍辱行，遂發愿生生世世與佛相值，專害佛生命，乞其頭目、手足、骨髓等，以成就其忍辱之行。就道言之，此實為佛之善友，但為違緣之善友耳。蓋違緣善友，能使人道心愈益堅固，更勝於順緣善友，故修道者當視違緣之友為善知識也。文殊師利為龍女順緣之善友，順則易見。天授為釋迦逆緣之善友，逆則難知。為表逆緣并示世尊無怨，故有此品。
又龍女聞經，現前成佛，為顯此經殊勝，故有此品。
又在顯一乘境之各品中，以下已明一乘之境，一品遂明一乘境中之行。敘多寶如來聽經現身，復明一乘境中之過去佛果；本品敘釋尊因往劫求經成佛，顯一乘境中之現在佛果；又敘龍女成佛，即顯一乘境中之當成佛果。為表經力能生三世佛果，故有此品。
爾時，佛告諸菩薩及天人四眾：吾於過去無量劫中求法華經，無有懈倦，於多劫中常作國王，發愿求於無上菩提，心不退轉。為欲滿足六波羅蜜，勤行布施，心無吝惜，象、馬、七珍、國城、妻子、奴婢仆從、頭目髓腦、身肉手足，不惜軀命。時世人民壽命無量，為於法故，捐舍國位，委政太子，擊鼓宣令，四方求法：誰能為我說大乘者，吾當終身供給走使。
此釋釋迦往劫舍位求法。求者，不僅求能聞而已，求能信，求能解，求能行，求能證，求能開示悟入佛之知見皆是。求法華經，即求無上菩提。心不退轉，謂或受王位五欲之樂而不以喪其本心，或受怨敵違害之苦而不以懈其初志。象馬等為外施，頭目等為內施，妻子奴婢等為內外施。所有受用境界及正報眷屬等，莫非個人之福報，乃均不復滯著，愿舍此報以求能為說此法華經者，并愿為之終身服役。釋迦遠劫以來，即勤求是經如此。
時有仙人來白王言：我有大乘，名妙法華經，若不違我，當為宣說。王聞仙言，歡喜踴躍，即隨仙人，供給所須，采果、汲水、拾薪、設食，乃至以身而為床座，身心無倦。于時奉事，經於千歲，為於法故，精勤給侍，令無所乏。
此釋仙人許說，釋迦敬奉。不違，謂不違其意旨命令。佛度眾生，悉隨順眾心以施教化，今仙人欲人之不違其意，乃為說法，此已顯示為違緣之友矣。釋迦事此仙人，不易行者行，難久行者久，於供給果薪而外，其間必已經有無量忍辱之行毫不退轉，故曰乃至以身為床，蓋充類至盡之詞也。千歲無倦，給侍無乏，求法之愿可謂深重矣！
爾時，世尊欲重宣此義，而說偈言：我念過去劫，為求大法故，雖作世國王，不貪五欲樂，椎鐘告四方：誰有大法者，若為我解說，身當為奴仆。時有阿私仙，來白於大王，我有微妙法，世間所希有，若能修行者，吾當為汝說。時王聞仙言，心生大喜悅，即便隨仙人，供給於所須，采薪及果蓏，隨時恭敬與，情存妙法故，身心無懈倦，
此五頌半內，二頌頌求法，一頌半頌仙許，二頌頌敬奉。椎鐘，擊鐘也。阿私仙，仙之上首也。蓏，瓜瓞之屬。
普為諸眾生，勤求於大法，亦不為己身，及以五欲樂，故為大國王，勤求獲此法，遂致得成佛，今故為汝說。
此二頌頌釋迦求法之由，并勸示勤學。不為己身，言非為己身專求涅盤，亦不為五欲之樂。正明舍大國之王位，悉因為眾求法，以能利眾故，終致成佛也。
佛告諸比丘：爾時王者，則我身是；時仙人者，今提婆達多是。由提婆達多善知識故，令我具足六波羅密、慈悲喜舍、三十二相、八十種好、紫磨金色、十力、四無所畏、四攝法、十八不共神通道力，成等正覺，廣度眾生，皆因提婆達多善知識故。
自發大乘心，并助人發大乘心者，為善知識。六波羅密以下十一種功德，均見前釋。成等正覺，廣度眾生，佛悉歸功於天授宣說是經之力。顯如來於一切眾生及一切法相，悉照以平等大慧，了無執著差別之相也。
告諸四眾：提婆達多卻後過無量劫，當得成佛，號曰天王如來、應供、正遍知、明行足、善逝、世間解、無上士、調御丈夫、天人師、佛、世尊。世界名天道。時天王佛住世二十中劫，廣為眾生說於妙法，河沙眾生得阿羅漢果，無量眾生發緣覺心，河沙眾生發無上道心，得無生忍，至不退轉。
此為授現前記，即記天王佛成佛時之果相。大千界每一成、住、壞、空為一大劫，一住劫為一中劫。無上道心即菩薩心。無生忍者，證於無生法性之理，印可於心，不復可退轉破壞，故名無生忍。菩薩已證於不生不滅之法性，即可得證無生忍。初地創證真如，暨八地之無相行不退，均是得無生忍義。二乘人於平等真如之法性未能了知，執著於善法、惡法之差別，因有生佛之異相。今法華會受佛記者，多為隨順佛教之眾，而天授為違害佛教之人亦獲受記。此大乘妙法所以為統攝群生，使一切皆導歸佛智也，是為授無怨恨之記。
時天王佛般涅盤後，正法住世二十中劫，全身舍利起七寶塔，高六十由旬，縱廣四十由旬。諸天人民悉以雜華、末香、燒香、涂香、衣服、瓔珞、幢旛、寶蓋、伎樂、歌頌，禮拜供養七寶妙塔。無量眾生得阿羅漢果，無量眾生悟辟支佛，不可思議眾生發菩提心，至不退轉。
此明授滅後記，謂記天王佛滅度後之果相。
佛告諸比丘：未來世中，若有善男子、善女人聞妙法華經提婆達多品，凈心信敬，不生疑惑者，不墮地獄、餓鬼、畜生，生十方佛前，所生之處，常聞此經。若生人天中，受勝妙樂；若在佛前，蓮華化生。
此釋凈信是經，獲受利益。凈心信敬，謂清凈其心，信受敬奉也。若不體佛之平等大慧，不知眾生皆有佛性，但執著於種種差別法相，以為某當墮獄，某當成佛，某為善人，某為惡道，此皆違於如來生佛同體之平等大慧，即為其心不凈。由不凈故不信，由不信故疑，以為此品經文不過示佛不念惡之德，及佛戒人以不當念惡而已；甚或疑此品為本來無有，為非佛所說。如此皆為不凈、不信、不敬，斷佛種子，即系自絕於佛，更何由永離惡趣，生值佛及常聞此經，或升梵天，或生凈土，受有得近菩提之報也哉？
於時，下方多寶世尊所從菩薩，名曰智積，白多寶佛：當還本土。釋迦牟尼佛告智積曰：善男子！且待須臾。此有菩薩，名文殊師利，可與相見，論說妙法，可還本土。
多寶如來本為東方過去古佛，茲云下方者，從其涌出之方稱之也。智積以說法既畢，故請多寶還歸本土。而釋尊告使暫留，因以引起文殊師利教化龍女之事。
爾時，文殊師利坐千葉蓮華，大如車輪，俱來菩薩亦坐寶蓮華，從於大海娑竭羅龍宮自然涌出，住虛空中，詣靈鷲山，從蓮華下，至於佛所，頭面敬禮二世尊足。修敬已畢，往智積所，共相慰問，卻坐一面。
娑竭羅龍王，即鹽海龍王。二世尊，指多寶如來與釋迦牟尼佛，因二世尊正同坐於多寶塔中也。以多寶如來攝一切過去佛，以釋迦牟尼攝一切現在佛，故但云敬禮二世尊足也。文殊禮佛既畢，往慰智積，遂啟以下問答之因緣。釋尊先時放光照境及說等品，文殊本在法會，何忽於此時從大海龍宮涌出？蓋說此法華全經，本非一朝一夕。一品開顯既畢，文殊師利等諸大菩薩即已本佛所說，往化十方諸菩薩眾，去來無定，此次適於教化龍宮後復來法會耳。就事相言之，其義如是；若就觀心義言之，海中龍宮即眾生心海中自在清凈之本心，文殊師利即如來藏心中之根本無分別智。智積以修積為義，即後得智。根本智於心中忽然開顯，名為涌出。坐蓮華者，顯其具足因行領證果位，如花開而蓮見，蓮實而花落也。
智積菩薩問文殊師利：仁往龍宮，所化眾生，其數幾何？文殊師利言：其數無量，不可稱計，非口所宣，非心所測。且待須臾，自當證知。
仁，猶言仁者，即具足菩薩之德者。以大智故名為菩提，以大悲故名為薩埵，仁者，即其通稱也。智積問所化眾生幾何，而文殊答以非可口宣心測，蓋佛智境界離於語言，不墮數量，唯證乃知也。
所言未竟，無數菩薩坐寶蓮華從海涌出，詣靈鷲山，住在虛空。此諸菩薩皆是文殊師利之所化度，具菩薩行，皆共論說六波羅密。本聲聞人，在虛空中說聲聞行，今皆修行大乘空義。文殊師利謂智積曰：於海教化，其事如是。
此釋化眾涌出，文殊指示。無數菩薩均坐寶蓮華，喻以無分別根本智為母，皆能出生一切佛功德寶。又自以來，皆云諸大菩薩住於虛空，蓋顯無住而住之義。此空非枯寂之空，乃菩薩具德之空。小乘之空，為灰身泯智之空；大乘之空，為凈妙莊嚴之空。非證不知，非言可顯，故文殊師利先以所化菩薩萬德莊嚴之相示之，而復明言其教化之事如是也。
爾時，智積菩薩以偈贊曰：大智德勇健，化度無量眾，今此諸大會，及我皆已見。演暢實相義，開闡一乘法，廣導諸眾生，令速成菩提。文殊師利言：我於海中，唯常宣說妙法華經。
智積謂：文殊導眾之功，全由開闡一乘實相。而文殊亦言：我在龍宮，唯常宣說是經，則妙法華經之尊重益彰矣。文殊亦名妙智、妙德，故云大智德。勇健，有力之義。
智積問文殊師利言：此經甚深微妙，諸經中寶，世所希有，頗有眾生勤加精進，修行此經，速得佛不？
此釋問修是經，得佛遲速。此經所以微妙者，正以其能為經中之寶。以有此寶，故能轉一切法皆為佛法，攝一切經盡為妙法之經。智積欲顯經力能致現前佛果，故問以啟之。
文殊師利言：有娑竭羅龍王女，年始八歲，智慧利根，善知眾生諸根行業，得陀羅尼，諸佛所說甚深秘藏悉能受持，深入禪定，了達諸法，於剎那頃，發菩提心，得不退轉，辯才無礙，慈念眾生猶如赤子，功德具足，心念口演，微妙廣大，慈悲仁讓，志意和雅，能至菩提。
此釋龍女受持是經，能至菩提。多慧則根利，根利多慧故，於眾生則善知其根業，於經義則能得其總持。因能受持此甚深秘藏之妙法華經，故深入禪定，證於法性，通達法相，是以無上覺心任運而生，一發永發，得不退轉。心念口演，謂心之所念，口即能演，故說法度人不失時，亦不失機；所說法義，共見為微妙廣大。慈讓和雅，謂煩惱習氣消除凈盡。以上種種，明龍女定慧具足，頓發大心，成就自利利他諸功德，遂得疾至菩提。而悉由得聞是經之故，初不以惡趣女身為礙，則是經最可尊重之義益明矣。
知積菩薩言：我見釋迦如來於無量劫難行苦行，積功累德，求菩提道，未曾止息。觀三千大千世界，乃至無有如芥子許，非是菩薩舍身命處，為眾生故，然後乃得成菩提道，不信此女於須臾頃便成正覺。
此釋智積不信龍女速成正覺。難行苦行，謂艱難困苦之行。智積但就成佛艱難之通常事相觀之，故不信當下遂能成佛。
言論未訖，時龍王女忽現於前，頭面禮敬，卻住一面，以偈贊曰：深達罪福相，遍照於十方，微妙凈法身，具相三十二，以八十種好，用莊嚴法身，天人所戴仰，龍神咸恭敬，一切眾生類，無不宗奉者。又聞成菩提，唯佛當證知，我闡大乘教，度脫苦眾生。
罪福相，謂全法界一切因緣果報之相。如三惡道為罪相，則人天為福相；世間為罪相，則出世間為福相；菩薩為罪相，則佛為福相是也。佛於此差別之相，悉皆遍照，遍照者了知其等於法界，等於虛空，此為佛之報身。深達實相之智體，本來微妙清凈，此為佛之法身。相好莊嚴，此為佛之應化身。龍女既先贊佛之身，復言自將成佛，唯佛證知，但我永以大乘教義度脫眾生而已。此正龍女受持妙法應速得佛之由也。
上節智積疑問，正待文殊之答。然而眾生當下可以成佛之證，豈語言所能顯示？茲不待文殊言答之時，龍女已當下顯現，先示佛身差別之相，後復自承作佛與其作佛之本懷。如是事相，文殊并未答言，然此正文殊無言之妙答，故智積聞之而了然無疑也。
時舍利弗語龍女言：汝謂不久得無上道，是事難信。所以者何？女身垢穢，非是法器，云何能得無上菩提？佛道懸曠，經無量劫勤苦積行，具修諸度，然後乃成。又女人身猶有五障：一者、不得作梵天王；二者、帝釋；三者、魔王；四者、轉輪圣王；五者、佛身。云何女身速得成佛？
在人道中之女身，本為罪業報之相，不堪為勝法所依，故非法器。諸度，謂忍辱、布施等度，即菩薩行之各波羅密也。梵天王，為色界天之主；帝釋，為三十三天之主；魔王，為欲界天之主；轉輪圣王，為四天下之主。作此諸天之主，均須具足梵行，而女子成就煩惱諸染污智，故不得作。又男身為佛三十二相之一，故女身亦不得作佛。以上總言女身不能作佛，且非久劫修行亦難作佛。此皆舍利弗尊者所聞佛說三乘之教，以塵沙煩惱未盡故，而仍滯於分別法執如此。
爾時，龍女有一寶珠，價直三千大千世界，持以上佛，佛即受之。龍女謂智積菩薩、尊者舍利弗言：我獻寶珠，世尊納受，是事疾不？答言：甚疾。女言：以汝神力觀我成佛，復速於此。當時眾會皆見龍女忽然之間變成男子，具菩薩行，即往南方無垢世界，坐寶蓮華，成等正覺，三十二相、八十種好，普為十方一切眾生演說妙法。
龍女不即以言答舍利弗，以此當下成佛之境非言可顯，惟證乃知。故即假獻納寶珠，以喻成道之速。獻寶珠，喻將本有之清凈如來藏心，於一剎那間顯示於佛。即獻即受，喻即悟即證。夫一獻一受，石火電光不足以比其速，而龍女成道之速乃復過之，皆顯頓悟成佛之義。佛之無相法身，本無男女之相可得，茍於本覺中一念相應，當下即是，何有此三十二相等之示現？惟此依正莊嚴，正為示現成佛之勝相，亦即佛之名所由以立。故龍女於忽然之間，有變相說法、依正莊嚴等之示現。此正以無言之答，破舍利弗等之分別法執，而顯是經力之不可思議也。
爾時，娑婆世界菩薩、聲聞、天龍八部、人與非人，皆遙見彼龍女成佛，普為時會人天說法，心大歡喜，悉遙敬禮。無量眾生聞法解悟，得不退轉，無量眾生得受道記，無垢世界六反震動，娑婆世界三千眾生住不退地，三千眾生發菩提心而得受記。智積菩薩及舍利弗、一切眾會，默然信受。
此釋娑婆、無垢兩世界生聞獲益。
明一乘境之中，共有三章：第一章、正明權實三根得記；第二章、嘆人美法勸募持行，均已釋竟；以下第三章、為稟命舍權持行實法。謂稟佛之教命，舍棄權說而奉持實法也。釋之者，即為持品。
持者，持於是經，使不忘失，不敝壞。如受持、讀誦、書寫、解說、供養、禮拜、恭敬、贊嘆等皆是。品居第十三。以上各品，既明一乘境中之境、行、果，故即以此品為流通，亦勸募持行之旨也。
爾時，藥王菩薩摩訶薩及大樂說菩薩摩訶薩，與二萬菩薩眷屬俱，皆於佛前作是誓言：惟愿世尊不以為慮！我等於佛滅後，當奉持讀誦，說此經典。
此方持，謂即於娑婆世界五濁惡世中奉持是經也。此釋誓請持經。藥王與大樂說為二萬菩薩之上首，以佛於前品歷述濁世奉持是經之難，故今與諸菩薩眾作誓持經，請佛勿以為慮。
後惡世眾生善根轉少，多增上慢，貪利供養，增不善根，遠離解脫。
此釋世多惡人。善根轉少，謂善根薄弱，以是故無遠大志愿，得少為足，因起諸慢。又多貪著緣法上之利養，故不惟善根減少，并增長不善根，去解脫之大道乃愈益遙遠。
雖難可教化，我等當起大忍力，讀誦此經，持說書寫，種種供養，不惜身命。
此釋不怖惡人。六惡之人雖難教化，然我等應以堅忍而益生起持經之力，於應攝受者而攝受之，於應折伏者而折伏之，不惜棄命持法。
爾時，眾中五百阿羅漢得受記者白佛言：世尊！我等亦自誓愿，於異國土廣說此經。復有學、無學八千人得受記者，從座而起，合掌向佛，作是誓言：世尊！我等亦當於他國土廣說此經。所以者何？是娑婆國中，人多弊惡，懷增上慢，功德淺薄，瞋濁諂曲，心不實故。
異國土、他國土，均指娑婆國外之大千界而言。弊，壞也。惡，指貪、瞋、癡、慢、邪見濁等。希意導言為諂曲，口有心無為不實。五百阿羅漢及八千人等，雖已受佛記，然仍貪著安樂，怖畏生死，冀托凈邦，遠離穢土，蓋由涅盤之習氣未空，猶有分別法執。由是可知在本世界五濁惡世中，荷擔如來之慧命，良非小心怯弱者所堪任此也。
爾時，佛姨母摩訶波闍波提比丘尼與學、無學比丘尼六千人俱，從座而起，一心合掌，瞻仰尊顏，目不暫舍。於時，世尊告憍曇彌：何故憂色而視如來？汝心將無謂我不說汝名，授阿耨多羅三藐三菩提記耶？憍曇彌！我先總說一切聲聞皆已授記，今汝欲知記者，將來之世當於六萬八千億諸佛法中為大法師，及六千學、無學比丘尼俱為法師。汝如是漸漸具菩薩道，當得作佛，號一切眾生喜見如來、應供、正遍知、明行足、善逝、世間解、無上士、調御丈夫、天人師、佛、世尊。憍曇彌！是一切眾生喜見佛及六千菩薩轉次授記，得阿耨多羅三藐三菩提。
此釋授姨母記。目不暫舍，希受佛記，求而未得之貌。憍曇彌，佛姨母姓也。
爾時，羅睺羅母耶輸陀羅比丘尼作是念：世尊於授記中獨不說我名。佛告耶輸陀羅：汝於來世百千萬億諸佛法中，修菩薩行，為大法師，漸具佛道，於善國中當得作佛，號具足千萬光相如來、應供、正遍知、明行足、善逝、世間解、無上士、調御丈夫、天人師、佛、世尊，佛壽無量阿僧只劫。
此釋授妻記。善國，謂清凈國土。
爾時，摩訶波闍波提比丘尼及耶輸陀羅比丘尼并其眷屬，皆大歡喜，得未曾有，即於佛前而說偈言：世尊導師，安隱天人，我等聞記，心安具足。
諸比丘尼說是偈已，白佛言：世尊！我等亦能於他方國廣宣此經。
以上四類聲聞，均愿他國持經，其怖畏娑婆之煩惱至矣。蓋已味清凈者，必不習於煩惱，故不易於濁惡世中行菩薩道。若向在煩惱場中即已能發大心，迨修行稍久，必可轉煩惱為菩提，而其所得之功行疾速堅固，殆非性耽清凈者所可及矣！
爾時，世尊視八十萬億那由他諸菩薩摩訶薩，是諸菩薩皆是阿惟越致，轉不退法輪，得諸陀羅尼，即從座起，至於佛前，一心合掌，而作是念：若世尊告敕我等持說此經者，當如佛教，廣宣斯法。復作是念：佛今默然，不見告敕，我當云何？時諸菩薩敬順佛意，并欲自滿本愿，便於佛前作師子吼，而發誓言：世尊！我等於如來滅後，周旋往反十方世界，能令眾生書寫此經，受持讀誦，解說其義，如法修行，正憶念，皆是佛之威力。惟愿世尊在於他方遙見守護！
作師子吼而誓，謂以決定說及無怖畏之志而作誓言也。周旋往反於十方世界，顯誓愿無窮盡。如法修行，即如妙法而行。正憶念，謂不雜邪見。他方，謂佛彼時所應化之他國土也。
即時，諸菩薩俱同發聲而說偈言：惟愿不為慮，於佛滅度後，恐怖惡世中，我等當廣說。
有諸無智人，惡口罵詈等，及加刀杖者，我等皆當忍。
惡世中比丘，邪智心諂曲，未得謂為得，我慢心充滿。
此一頌頌惡比丘之慢相。
或有阿練若，納衣在空閑，自謂行真道，輕賤人間者，貪著利養故，與白衣說法，為世所恭敬，如六通羅漢。是人懷惡心，常念世俗事，假名阿練若，好出我等過，
此三頌頌惡比丘之假行。阿練若，村落閑寂之處。納衣，行頭陀行者之衲衣。人間者，指不居阿練若而與世往來之人。貪著利養下四句，義可兩釋：一、即諸菩薩謂此惡人貪著利養，妄擬羅漢；二、即指惡人所輕賤之人，貪著利養，妄擬羅漢，其義均通。好出我等過，謂搜尋諸持經者之過失。
而作如是言：此諸比丘等，為貪利養故，說外道論義，自作此經典，誑惑世間人，為求名聞故，分別於是經。常在大眾中，欲毀我等故，向國王大臣，婆羅門居士，及余比丘眾，誹謗說我惡，謂是邪見人，說外道論義。
此頌惡人誹謗之詞。惡人無智，不解經義，故謂持是經者，為邪見，為外道論議也。
我等敬佛故，悉忍是諸惡，為斯所輕言，汝等皆是佛，如此輕慢言，皆當忍受之。
此頌誹謗能忍。汝等皆是佛五字，即惡人輕侮之詞。謂汝既通斯妙法，汝等豈非即是佛乎？諸菩薩以敬佛重經之故，悉皆忍受。
濁劫惡世中，多有諸恐怖，惡鬼入其身，罵詈毀辱我。我等敬信佛，當著忍辱鎧，為說是經故，忍此諸難事。我不愛身命，但惜無上道，我等於來世，護持佛所囑。
惡鬼入身，喻惡人狂詈，如中魔鬼也。
世尊自當知，濁世惡比丘，不知佛方便，隨宜所說法，惡口而顰蹙，數數見擯出，遠離於塔寺。如是等眾惡，念佛告敕故，皆當忍是事。
惡人不知佛所說法，為隨順眾生機宜而說，而反以為外道，故惡口顰蹙而橫加擯斥也。
諸聚落城邑，其有求法者，我皆到其所，說佛所囑法。我是世尊使，處眾無所畏，我當善說法，愿佛安隱住。我於世尊前，諸來十方佛，發如是誓言，佛自知我心。
此二頌頌勸持，一頌結成。
唐窺基法師玄贊科判中，計分三編：上編自至，共十三品，明一乘之境；前已釋竟。以下為中編，專明一乘之行。在此編中，共有二品：首為，釋所行之行；次為，專釋能行之人。欲明能行之人，必先明所行之行，故明一乘行編中先有。
法華論謂求三乘果者，說於大乘而取非大乘，為第六增上慢人。其所已集之功德尚非無上，不堪聞受此經。如建功者未至殊勳，豈足當髻內明珠之上賞！此品正明已堪得此會歸一乘之無上功德者，獲佛說是經之賜，正與有大功者被賜明珠無異。為對治此增上慢，故有此品。
十無上中，有力無上；而力無上之三力中，有持力，其通釋所持之法與能持之人者，為。但釋能持之人者為。至專釋所持之行者，則為此。前在中，如講末世法師說法儀軌等，亦明一乘之行。然此但於一乘境中帶明之行，未為正明持是經者所行之行，為欲正明行者之行相，故有此品。
離危險怖畏曰安；適身悅心為樂；威儀可軌，語言有則曰行。凡能安住於法，則在濁惡末世中，即可遠離怖畏，身心安樂。以行為因，以安樂為果，此為安樂行之依主釋。若安住於遠離險怖之法，即行即安樂，安樂即為行之自身，并以表示行之性質，此為安樂行之持業釋。又因能安住於法，而身、口、意三業以住於法故，悉皆悅樂，由是能自行法，并能教人行法，使此妙法得流通於世，此為有觀安樂行。若知一切法相當體空寂，畢竟無所安、無所樂、無所住、無可行，是為真安樂，是為真安住於安樂法而行，是為真能於末法宣揚是經，此為空觀安樂行。若知一切法雖體性空寂，而業用之相不壞不雜；業用雖不壞不雜而亦無定相可取，此為中道安樂行。
爾時，文殊師利法王子菩薩摩訶薩白佛言：世尊！是諸菩薩甚為難有，敬順佛故，發大誓愿，於後惡世護持讀說是法華經。世尊！菩薩摩訶薩於後惡世云何能說是經？
文殊師利為菩薩之上首，前品諸菩薩既已發誓持經，故問如來行何方法，始能於濁惡末世中流傳解說此經。蓋已將前所信受領解者，力為荷擔，而期與諸菩薩眾實力奉行矣。能說是經者，必先能行、能證，而後始可為人解說，故以能說賅括一切觀行等。
佛告文殊師利：若菩薩摩訶薩於後惡世欲說是經，當安住四法：
四法者，即下文之四行是：一、正身行；二、正語行；三、意離諸惡自利行；四、心修諸善利他行。
一者、安住菩薩行處、親近處，能為眾生演說是經。
安住者，心契是理，身習是事，行之純熟了無不適之謂。行處，謂心所游息依止之處。親近處，謂親習接近之處。凡心之所緣，身之所接，茍非契於正法理性者，皆非菩薩之行處、親近處也。
文殊師利！云何名菩薩摩訶薩行處？若菩薩摩訶薩住忍辱地，柔和善順，而不卒暴，心亦不驚；又復於法無所行，而觀諸法如實相，亦不行不分別，是名菩薩摩訶薩行處。
行，即觀行。自住忍辱地句，至心亦不驚，為有觀安樂行，蓋以如實觀智為先導而起於行也。凡小乘法以離欲為本，而菩薩法則以無瞋為本，若不能無瞋即不能利人，處此濁惡世中，將無往而不為煩惱之所動搖矣。菩薩以忍辱為住，住於忍辱，如住於地。喻如大地能容攝一切山海、草木、眾生，而一切有情、無情亦不能離地而別有所住，盡當安住於是也。
住忍辱地一句為下三句之總綱。菩薩入世度生，所作之事非能順於世間之心欲，所有貪著五欲生死之法，菩薩悉愿使之舍離，故往往為惡眾生之所怨害。菩薩以忍辱故，所有對此怨害之語言、行動，盡離粗獷之習。又以忍辱故，不但於眾生之怨害不加違拒，且能順於二空之智以為修習，使不見有我法，不見有眾生法，不見有損害之法，不見有瞋恨之法，故曰柔和善順，此名怨害忍。
怨害之相不一，或為饑寒逼迫，乃至打擊苦痛等事，受之者易輕卒暴動。菩薩以忍辱故，內無所動而無有卒暴，是名苦逼忍。菩薩觀於無生法性，心常與實相之真理相應，對於一切外境外緣之動擾，覺其心清凈有如虛空，故能不驚，此名諦察法忍。以上均名有觀安樂行。
菩薩復以如實之智，觀於眾生及法，究竟都非真實。故雖行於一切法，而不分別執著於所行之相，因能照了於一切法之真實自體性相。譬如菩薩行忍辱法，以照見我及眾生及辱者、忍者皆假相故，雖行忍辱，自不執著於我忍及我所忍之辱之相，是謂於法無所行及能觀法之實相也，此為空觀安樂行。
然但觀空而不修有行，將滯著於小乘而無所利，故菩薩不專以空為觀行。又但觀有而不修空行，將滯著於生死而無所證，故菩薩不專於有起分別。故曰亦不行不分別。菩薩於空有兩俱無住，若心有住即為非住也，此名中道觀安樂行。
以上總名菩薩摩訶薩行處，為身、語、意、心四行之通因。
云何名菩薩摩訶薩親近處？菩薩摩訶薩不親近國王、王子、大臣、官長；不親近諸外道梵志、尼犍子等，及造世俗文筆贊詠外書，及路伽耶陀、逆路伽耶陀者；亦不親近諸有兇戲：相叉、相撲及那羅等種種變現之戲；又不親近旃陀羅及畜豬羊雞狗、畋獵漁捕諸惡律儀。如是人等或時來者，則為說法，無所希望。
先應離四惡緣。國王、王子、大臣、官長，為一時有權力之人，以世緣深重，故其行動未必盡合佛道。若與親近，不隨順，則受種種煩惱糾纏之逆境損害；若隨順之，則受非分名利供養之順境損害，均為害道之增上緣，此應離損害緣者一也。外道梵志已見前釋。尼犍子，亦名離系子，謂離於人世羈縛，即現由印度流入英美之瑜伽外道。其生活務簡單，亦修禪定，求神通，自謂永得解脫，與婆羅門教已稍有異。
世俗文筆贊詠，指詩文詞言。外書，指教外文字。攻世俗文字者，易令道心散亂。路伽耶陀，即順世外道，其說謂萬有悉由四大而成，四大不外質、力二者，物質不滅即四大不滅，無輪回之法，無出世之法，悉順世人之心欲而行。反其說者，即為逆路伽耶陀，以其學說務與相反，故名為逆，亦稱左順世外道，言與順世外道之見相左也。以上諸外道，皆為互相諍論斗議之法。由其具有種種惡知見，自執以為是，故於平等真如常住普遍之真理永不相應，親近則有妨於正見，此應離惡見緣者又一也。
兇戲及相叉、相撲為戲，皆兇惡游戲之事。那羅能涂面扮演，變現幻狀，蓋優伶之類。言此種種游戲，能敗壞善業，擾亂心性，故菩薩不應親近，此應離壞亂緣者又一也。旃陀羅，為婆羅門四巨姓外之一，號稱劣種人，執諸賤業。畜豬、羊等，及畋獵漁捕者，為造惡業以資生活之人。近之則增長惡緣，故不當親近，此應離惡業緣者又一也。以上四種，菩薩但不應與之親近而已，并非拒不與言。若有來者，亦應隨宜說法，而不希望其有所利養與受其贊嘆也。
又不親近求聲聞比丘、比丘尼、優婆塞、優婆夷，亦不問訊。若於房中，若經行處，若在講堂中，不共住止。或時來者，隨宜說法，無所希求。
此應離劣友緣。求聲聞果者志在小乘，若菩薩具有佛智，遇此小乘人，亦可隨緣攝受。但此系初發心菩薩，始獲聞一乘境之行者。一與親近，則彼聲聞人亦自各有其修證獨得之處，菩薩或為所移以致退墮，或因所見互異致起爭論，反礙進修，故不與親近為最合宜。若來問法，則亦當隨宜為說。然亦即說──此大乘之妙法──之即已，并不希求其必能領受也。
文殊師利！又菩薩摩訶薩不應於女人身取能生欲想相而為說法，亦不樂見。若入他家，不與小女、處女、寡女等共語，亦復不近五種不男之人以為親厚，
此應離長染緣。能生欲想，謂能令彼起愛欲之想。言菩薩不應存此心而為女人說法，非謂不應為女人說法也。小女，即幼女；處女，守貞不字者；寡女，已無夫者。五種不男之人，謂生來便不具男根者；以刀除去者，如閹宦是；遇男變男，遇女變女，嫉妒不能淫者；半月變男，半月變女者；或男或女，隨時變移無定者。以上各種，菩薩應不樂見，不與語，不與親厚者，為此非法器，徒致增長不清凈法，於弘法無益耳。
不獨入他家。若有因緣須獨入時，但一心念佛。若為女人說法，不露齒笑，不現胸臆，乃至為法猶不親厚，況復余事。不樂畜年少弟子、沙彌、小兒，亦不樂與同師。
此應離譏訶緣、非軌緣及散亂緣。獨入女子家，非即便有過失，特易漸生過失，且召譏嫌，故不獨入。至不得已獨入時，則如入險途，應即一心念佛。既以攝心清凈，兼望佛力加被護持凈戒也。露齒笑為輕笑，現胸臆為無儀，均屬非軌，并應遠離。畜年少弟子、沙彌小兒及與同師，則均不免任教育保護之責，事至紛擾，亦非菩薩志存弘道之時所宜也。
以上種種，皆教菩薩之律儀。離此十惡緣，即為菩薩之修戒行也。
常好坐禪，在於閑處，修攝其心。文殊師利！是名初親近處。
此釋修定行并總結也。一切惡律儀之法既無不遠離，由是守護六根不令放逸，故能與禪定相應，此為由戒生定。惡緣之處既不應親近，益顯善緣之處當親近耳。
復次，菩薩摩訶薩觀一切法空，如實相、不顛倒、不動、不退、不轉，
此下釋修慧行，為由定生慧也。約分為二：初、空觀；後、有觀。自觀一切法空句，至無礙無障，共十八句，為空觀，茲逐次釋之：一切法皆由遍計所執而有，先有種種我，如世間有士夫等我，出世間有預流等我。世法中有五行、五常等法，佛法中有六根、六塵等法。皆因妄心分別，遂見有我法可得；而究其體性，畢竟空寂，故曰一切法空。以人我、法我二俱空故，一切法之實體於以顯現，故曰如實相。以隨順於遍計所執，遂依之起顛倒所生染法，若隨順真如實法，即為清凈依他起性，故不顛倒。以上為三性空觀。由觀一切法空，顯於平等實相，遠離顛倒，故法體常住不動。凡可進退移轉者為動，以能動故，或隨上品進轉，或隨下品退失。有為法若是，無為法不爾。此於空觀之中，一一顯法體之實相。
如虛空無所有性。一切語言道斷，不生、不出、不起，
虛空無所有，亦無能有，故無能得，無所得。二得俱無，是即真如性，故為言語理路之所不能達。生、出、起三相，皆有為相，即有變異，有毀滅。若實相平等常住，無毀滅相故，無生相，無變異相故，無出相、起相。
無名無相，實無所有，無量無邊，無礙無障，
以分別故有相，以分別相故有名，法體離於能遣所遣，故非名相所能到，故曰無名無相。以言語道斷名相不及故，一切妄法遂於實相上均無所有。以下四句，更顯法體之超妙。無有三世之相可得，為無量；無有十方之際可得，為無邊；離一切煩惱障，為無礙；離一切所知障，為無障。以上十八句，為三觀中之空觀。
但以因緣有，從顛倒生，故說常樂觀如是法相，是名菩薩摩訶薩第二親近處。
此為有觀。一切法空既為真空，一切法有即為妄有。虛空、國土、三界、五趣、四生一切法境，莫不由迷妄想成，由無明生起，故曰以因緣有，從顛倒生。此特略說其義耳，能常作有、空兩觀，即能破人、法二我執，離煩惱、所知之二障，是即菩薩摩訶薩第二親近處也。
爾時，世尊欲重宣此義，而說偈言：若有菩薩，於後惡世，無怖畏心，欲說是經，應入行處，及親近處。
此一頌半頌勸示，謂勸行此安樂行而示以應安住之處也。
常離國王，及國王子，大臣官長，兇險戲者，及旃陀羅，外道梵志；亦不親近，增上慢人，貪著小乘，三藏學者，破戒比丘，名字羅漢，及比丘尼，好戲笑者；深著五欲，求現滅度，諸優婆夷，皆勿親近。
此前一頌半頌離損害、壞亂、惡業、惡見四緣；後三頌頌離劣友緣。三藏，指小乘之經、律、論三藏。名字羅漢，謂非真阿羅漢。現滅度，謂於現法中求究竟安樂，亦稱現法涅盤。如在家、出家實未能離於五欲，而但求現世一生之安樂清凈者，非解脫生死之涅盤也。以上均言應離。
若是人等，以好心來，到菩薩所，為聞佛道，菩薩則以，無所畏心，不懷希望，而為說法。
此二頌頌不離。聞佛道，謂聞修行成佛之道。不懷希望，謂不希望其名利恭敬，與必能荷擔佛法也。
寡女處女，及諸不男，皆勿親近，以為親厚。亦莫親近，屠兒魁膾，畋獵漁捕，為利殺害，販肉自活，衒賣女色，如是之人，皆勿親近。兇險相撲，種種嬉戲，諸淫女等，盡勿親近。莫獨屏處，為女說法，若說法時，無得戲笑。入里乞食，將一比丘，若無比丘，一心念佛。
此六頌頌離四處。不男，謂非法器之眾生，如前已釋。魁膾，細切肉之人。畋獵，射擊禽獸者。為利殺害，為謀生之利而以殺害生命為事。衒賣女色，指業淫者。屏處，獨處也。屏處為女說法，則有乖儀軌。
是則名為，行處近處，以此二處，能安樂說。
此總結也。無所畏等名為行處，離外惡緣等名為親近處。以上總明外離惡緣，為行處、親近處。
又復不行，上中下法，有為無為，實不實法。亦不分別，是男是女，不得諸法，不知不見，是則名為，菩薩行處。
此頌有空二觀為菩薩行處。不行，即於法無所行，為無法執。上，指佛法；中，指三乘之出世法；下，指世間法。有為，謂有生滅法；無為，無生滅法。實，即有實體之實法；不實，謂實體上分位之假法。以上頌法空。亦不分別為男為女，此為無眾生執。不得諸法，不知不見，謂我所有法空，及知者見者空也。以上頌生空。
一切諸法，空無所有，無有常住，亦無起滅，是名智者，所親近處。顛倒分別，諸法有無，是實非實，是生非生。在於閑處，修攝其心，安住不動，如須彌山。觀一切法，皆無所有，猶如虛空，無有堅固。不生不出，不動不退，常住一相，是名近處。
此頌中道實相觀為菩薩之親近處。空無所有，謂有為法空；無有常住，謂無為法亦空。一切諸法有無、虛實、生滅之相，悉由因緣顛倒分別而生，而諸法之實體，唯是平等真如一真常住。故若了自心，則一切無有堅固之法，悉皆無有。菩薩惟修攝其心常住一相，即住於無所住，亦無住而無不住也。
若有比丘，於我滅後，入是行處，及親近處，說斯經時，無有怯弱。菩薩有時，入於靜室，以正憶念，隨義觀法。從禪定起，為諸國王，王子臣民，婆羅門等，開化演暢，說斯經典，其心安隱，無有怯弱。文殊師利，是名菩薩，安住初法，能於後世，說法華經。
遠離諸惡，住於佛法，故心無怯弱；無怯故安，因安故樂。後五句結之。
又文殊師利！如來滅後，於末法中欲說是經，應住安樂行。
此標舉應住之處，以勸諸菩薩也。
若口宣說，若讀經時，不樂說人及經典過；亦不輕慢諸余法師，不說他人好惡長短；於聲聞人亦不稱名說其過惡，亦不稱名贊嘆其美，又亦不生怨嫌之心。
此釋應離七惡。樂說人過，及說經典過，輕慢其余法師，及說人長短，均為言語之過，為說經時所應遠離。智度論云：善人相者，不自贊毀，不贊毀他。又說經典過，及慢余法師者，大都為大乘、小乘互較優劣等事。若稱名說其過惡，則阻其向大；若贊聲聞小乘人之美，則使信大乘者心志不堅。以上六種，均為應離之語惡。無怨嫌聲聞之心，似屬意業，然既存是心，則易出諸口，故亦應戒。
善修如是安樂心故，諸有聽者，不逆其意，有所難問，不以小乘法答，但以大乘而為解說，令得一切種智。
此釋善修安樂心。蓋所住者安樂行，能住者心也，故應善修此心。不逆聽者之意，為契機；答必以大乘法，為契理。令得一切種智，則為菩薩之體佛心也。
爾時，世尊欲重宣此義，而說偈言：菩薩常樂，安隱說法，於清凈地，而施床座。以油涂身，澡浴塵穢，著新凈衣，內外俱凈，安處法座，隨問為說。
此頌安坐凈身，隨問說法。
若有比丘，及比丘尼，諸優婆塞，及優婆夷，國王王子，群臣士民，以微妙義，和顏為說。
此頌和顏演說微妙法義。
若有難問，隨義而答，因緣譬喻，敷演分別，以是方便，皆使發心，漸漸增益，入於佛道。
此頌方便答問，令他饒益。難問，謂疑義未能通達之處，舉此為問，故曰難問。方便，謂以善巧之語，使難問之義通達，卒以佛理啟發其向道之心也。
除懶惰意，及懈怠想，離諸憂惱，慈心說法。晝夜常說，無上道教，以諸因緣，無量譬喻，開示眾生，咸令歡喜。
此頌自除惡染，勤宣法義。對於世間染污之法，不妨懶惰而不為，而於弘揚佛法，修菩薩道，則須以極大之勇猛行之。若於此起懶惰之意，生懈怠之想，其何能與諸佛三大阿僧只劫修行之意相應乎？除懶惰與懈怠，為精進波羅蜜。憂惱，謂煩憂惱亂，離諸憂惱，為禪定波羅蜜。
衣服臥具，飲食醫藥，而於其中，無所希望，但一心念，說法因緣，愿成佛道，令眾亦爾，是則大利，安樂供養。
此頌自無希求，愿共成佛。衣服、臥具、飲食、醫藥，為四受用事。菩薩於此無所希求，惟念諸佛說法之因緣，以求自他共利，此即為真安樂、真供養也。諸佛說法因緣，即內自觀證於實相，安住行處、親近處，遠離諸外惡緣，與隨順眾生之機說法等是也。
我滅度後，若有比丘，能演說斯，妙法華經，心無嫉恚，諸惱障礙，亦無憂愁，及罵詈者，又無怖畏，加刀杖等，亦無擯出，安住忍故。智者如是，善修其心，能住安樂，如我上說，其人功德，千萬億劫，算數譬喻，說不能盡。
心無嫉恚下二頌，頌比丘能離諸惡。謂心既無嫉恚諸惱障礙，心亦無憂愁，復不憂愁於人之罵詈，又無怖畏於加以刀杖等事，亦無怖畏於受人擯出也。
又文殊師利！菩薩摩訶薩於後末世法欲滅時，受持讀誦斯經典者，無懷嫉妒、諂誑之心，亦勿輕罵學佛道者，求其長短。
以意離諸惡究竟，即為常樂我凈，即為大般涅盤，故為自利之行。
此釋離惡。一、離嫉妒；二、離諂曲；三、離誑詐；四、離求人長短。蓋嫉妒、諂曲及誑詐，為意業煩惱之最猛利者，妨礙質直心之發達；而求人長短之意業，亦為惡身語業之先導。若隱存是意以對於受持是經者，則必妨害行者之精進與佛法之流通，不能利他而又害之，安能成自利之功德乎？故菩薩深戒之。
若比丘、比丘尼、優婆塞、優婆夷，求聲聞者、求辟支佛者、求菩薩道者，無得惱之，令其疑悔，語其人言：汝等去道甚遠，終不能得一切種智。所以者何？汝是放逸之人，於道懈怠故。又亦不應戲論諸法，有所諍競。
此復釋離惡。一、不惱他；二、不戲論。比丘等四眾之中，或求聲聞，或求辟支佛，或求菩薩道。若對於其一種人，不知方便引導以會歸於一乘，但輕率言其去佛智甚遠，終不能得，甚或責之為放逸懈怠，此於三乘人之進修毫無所益，徒足以惱亂其心志而已。又對於諸法，作無義理及無饒益之言者，皆為不應說而說，易啟辯爭，即為戲論。是均非誓持一乘妙法華經之菩薩所應出此。惱亂戲論，均屬語業，然能謹之於意，則語惡不生，故曰無得惱亂，不應戲論，蓋望菩薩於意業中深戒之也。
當於一切眾生起大悲想，於諸如來起慈父想，於諸菩薩起大師想。於十方諸大菩薩常應深心恭敬禮拜，於一切眾生平等說法。以順法故，不多不少，乃至深愛法者亦不為多說。
心、佛、眾生三無差別，生、佛本來同體，惟佛能證之，故有大悲心於佛之智海中任運流出。若菩薩始領一乘之境，尚未證於此境，故令於一切眾生起同體大悲之想。如來能與眾生以樂，如慈父之於子，故令於如來起慈父想。菩薩以般若行為主，般若行為學佛之師，故令於諸菩薩起大師想。以敬師故，遂於十方菩薩起身業之恭敬禮拜。以悲眾生，復不戲論諸法故，遂於一切眾生能為平等說法。是法平等，本無高下，斯乃法性平等而說，故為順法。若為愛法者多說，即為有愛憎心。既啟論諍，亦違法性，故不應為深愛法者多說。
文殊師利！是菩薩摩訶薩於後末世法欲滅時，有成就是第三安樂行者，說是法時，無能惱亂，得好同學，共讀誦是經，亦得大眾而來聽受。聽已能持，持已能誦，誦已能說，說已能書。若使人書，供養經卷，恭敬尊重贊嘆。
此釋意離諸惡之果。菩薩既無嫉妒、諂、誑，亦不求人長短，復不惱亂他人，亦不戲論諸法，如是質直、慈悲，宜乎說是法。時，聽法者、同學者亦不好為惱亂，而悉樂於受持也。
爾時，世尊欲重宣此義，而說偈言：若欲說是經，當舍嫉恚慢，諂誑邪偽心，常修質直行。不輕懱於人，亦不戲論法，不令他疑悔，云汝不得佛。
此二頌頌離惡。質，謂質樸；直，謂直心。能質直，故遠離諸惡。又不欲以此質直表示於人，故無輕懱他人之意。疑悔，即惱他之結果。行者聞言生惱之後，或疑所習之是非莫定，或竟悔其所習之已非也。
是佛子說法，常柔和能忍，慈悲於一切，不生懈怠心。十方大菩薩，愍眾故行道，應生恭敬心，是則我大師。於諸佛世尊，生無上父想，破於憍慢心，說法無障礙。第三法如是，智者應守護，一心安樂行，無量眾所敬。
前三頌頌修善，末一頌勸修。於不甚了解法義者，即不肯為說，是為憍慢，亦屬有愛憎心，乖平等義，故於說法易啟論諍，致生障礙。
又文殊師利！菩薩摩訶薩於後末世法欲滅時，有持是法華經者，於在家、出家人中生大慈心，於非菩薩人中生大悲心，
無論為在家、出家之人，既持是經修大乘之行，必以能得大乘之果為樂；菩薩欲與以樂，故生大慈心。不修大乘行之眾生，即為非菩薩人，不修大行以為因，即不能得大果以為樂，不能得樂即有一切苦；菩薩欲令離苦，故生大悲心。此慈悲心，全對眾生而起，故曰利他行。
應作是念：如是之人，則為大失。如來方便，隨宜說法，不聞不知，不覺不問，不信不解。
此教念惛迷。如來方便之教，原以隨順眾生之機，乃眾生以下劣之心，起限量之見，不悟方便，反生執著。故本為一乘之理，而聞如未聞，不能了知，不能覺證。既有所疑，復不能問，故疑未斷而不信，以不信故不起修習，故不真了解，致永失於佛法，故所失甚大。以上均屬惛迷之相。而此聞、知、覺、問、信、解之六事中，尤以真正信解為最難得。
如縱論經典，高談禪理，往往辯辭甚富，則不能謂為一無所解。然於行持，則於佛法或多未合。推其不能起行，仍由未能真信，是之謂解而不信。又若聞三寶之名，即發生贊嘆、恭敬、禮拜等事，似不能謂為不信佛。然考其信佛之真際，或視同仙、鬼、神只之類，則又尚未明了佛之義諦，是之謂信而不解。故信而能解，斯為正解；解而又信，斯為正信也。
其人雖不問、不信、不解是經，我得阿耨多羅三藐三菩提時，隨在何地，以神通力、智慧力引之，令得住是法中。
此教念化導。菩薩於此惛迷之人，仍本其大悲誓愿及神通智慧之力，終得引之令住是一乘之大法。
文殊師利！是菩薩摩訶薩於如來滅後有成就此第四法者，說是法時，無有過失，常為比丘、比丘尼、優婆塞、優婆夷、國王、王子、大臣、人民、婆羅門、居士等供養恭敬，尊重贊嘆。虛空諸天為聽法故，亦常隨侍。若在聚落、城邑、空閑林中，有人來欲難問者，諸天晝夜常為法故而衛護之，能令聽者皆得歡喜。
無有過失，謂菩薩慈悲，於一切眾生護念化導，令得究竟住於佛法。如是功行，所有天、人、魔怨，無能得其過失，故為一切天人等眾所共供養而護持也。
所以者何？此經是一切過去、未來、現在諸佛神力所護故。
此釋所由。三世諸佛皆共說是一乘妙法，故共呵護。
文殊師利！是法華經於無量國中，乃至名字不可得聞，何況得見、受持、讀誦。
無量大千界中，多有不得聞是經名字者，顯經不妄傳，與非至其時不獲聽聞者為數至眾。
文殊師利！譬如強力轉輪圣王欲以威勢降伏諸國，而諸小王不順其命，時轉輪王起種種兵而往討伐。王見兵眾戰有功者，即大歡喜，隨功賞賜，或與田宅、聚落、城邑，或與衣服嚴身之具，或與種種珍寶：金、銀、琉璃、硨磲、碼瑙、珊瑚、琥珀，象、馬、車乘、奴婢、人民，唯髻中明珠不以與之。所以者何？獨王頂上有此一珠，若以與之，王諸眷屬必大驚怪。文殊師利！如來亦復如是，以禪定智慧力，得法國土，王於三界，而諸魔王不肯順伏，如來賢圣諸將與之共戰，其有功者，心亦歡喜。於四眾中，為說諸經，令其心悅，賜以禪定、解脫、無漏根力諸法之財，又復賜與涅盤之城，言得滅度，引導其心，令皆歡喜，而不為說是法華經。
強力轉輪圣王，喻具大威德之如來。威勢降伏諸國，即以禪定、智慧力之威勢，降伏其心，而凈本心之佛土。不順命之諸小王，喻果上之欲、色二界天魔。因中之無明、煩惱等魔，如識陰為五陰之魔王是也。起兵討伐，喻修習佛法，對治魔惱。有功賞賜田宅等，喻佛為四眾分別權說三乘，令各獲功德之樂，及先證涅盤之果。髻中明珠不即與此有尋常之功者，喻此法華經為第一妙寶，三乘人根性未熟時，尚不能為之宣說也。珠在頂上，喻妙法無上。眷屬驚怪，喻一乘妙法未經開顯，若驟說之，一切世間諸天及人皆當驚疑也。田宅、聚落、象馬等，俱見前解。
文殊師利！如轉輪王見諸兵眾有大功者，心甚歡喜，以此難信之珠久在髻中，不妄與人，而今與之。如來亦復如是，於三界中為大法王，以法教化一切眾生，見賢圣軍與五陰魔、煩惱魔、死魔共戰，有大功勳，滅三毒，出三界，破魔網。爾時，如來亦大歡喜，此法華經能令眾生至一切智，一切世間多怨難信，先所未說，而今說之。文殊師利！此法華經是諸如來第一之說，於諸說中最為甚深，末後賜與。如彼強力之王，久護明珠，今乃與之。文殊師利！此法華經，諸佛如來秘密之藏，於諸經中，最在其上，長夜守護，不妄宣說，始於今日，乃與汝等而敷演之。
兵眾有大功，即賢圣軍已伏諸魔，已滅三毒，出三界等是。難信之珠，即多怨難信之法華經。髻珠久秘今與，喻秘密法藏之法華經，向未宣說，今乃敷演也。五陰魔，謂色、受、想、行、識之魔，能覆障如來知見。煩惱魔，謂煩熱惱害心性，使起種種變幻生死之法。如見煩惱、思煩惱、無明等煩惱是也。以此煩惱覆障，故一真法界悉變為五陰之相。實則無明一破，煩惱一空，則五陰原為法性也。
由此五陰，發生諸有漏業，如善業、惡業、不動業等，因業招報，在六凡則有分段生死，在三乘則有變易生死，是為死魔。三毒，指貪、瞋、癡，亦指見、思、無明三者。因能滅毒，故出三界。故破上述諸魔之網，是謂有大功勳，以由此即能回小向大也。一切智，即佛智，非僅指根本智。多怨難信，以一切世間均墮魔網，故於是經不能起信；不信則疑，故多怨謗也。
爾時，世尊欲重宣此義，而說偈言：常行忍辱，哀愍一切，乃能演說，佛所贊經。後末世時，持此經者，於家出家，及非菩薩，應生慈悲，斯等不聞，不信是經，則為大失。我得佛道，以諸方便，為說此法，令住其中。
斯等不聞，言如斯等人，不聞是經也。
譬如強力，轉輪之王，兵戰有功，賞賜諸物，象馬車乘，嚴身之具，及諸田宅，聚落城邑，或與衣服，種種珍寶，奴婢財物，歡喜賜與。如有勇健，能為難事，王解髻中，明珠賜之。
此前三頌頌喻昔權，後一頌頌喻今實。能為難事，謂能為趨向大乘之難事也。
如來亦爾，為諸法王，忍辱大力，智慧寶藏。以大慈悲，如法化世，見一切人，受諸苦惱，欲求解脫，與諸魔戰，為是眾生，說種種法。以大方便，說此諸經，
此三頌半頌合昔權。
既知眾生，得其力已，末後乃為，說是法華，如王解髻，明珠與之。此經為尊，眾經中上，我常守護，不妄開示，今正是時，為汝等說。
此三頌頌合今實。得力，謂眾生聞法得證，根性已熟。
我滅度後，求佛道者，欲得安隱，演說是經，應當親近，如是四法。
此頌結成。欲得安隱，謂欲安隱於濁世之中為人說法。四法，即上身、語、意、心等四行。
讀是經者，常無憂惱，又無病痛，顏色鮮白，不生貧窮，卑賤丑陋，眾生樂見，如慕賢圣，天諸童子，以為給使，刀杖不加，毒不能害。若人惡罵，口則閉塞，游行無畏，如師子王。智慧光明，如日之照，
一頌半頌自體無惡，一頌頌天人愛敬，一頌頌外惡不侵，一頌頌聰慧無畏。惡罵之口閉塞，顯罵人者省悟退阻之狀。
若於夢中，但見妙事。見諸如來，坐師子座，諸比丘眾，圍繞說法。又見龍神，阿修羅等，數如沙，恭敬合掌，自見其身，而為說法。
此初一頌半頌見佛，後一頌半頌見自說法。妙事，謂勝妙之事。唐仰山禪師夢升兜率天，升彌勒第二座說法，此即夢中說法果相。蓋至觀行相應時，始有之也。
又見諸佛，身相金色，放無量光，照於一切，以梵音聲，演說諸法。佛為四眾，說無上法，見身處中，合掌贊佛。聞法歡喜，而為供養，得陀羅尼，證不退智。佛知其心，深入佛道，即為授記，成最正覺。汝善男子，當於來世，得無量智，佛之大道。國土嚴凈，廣大無比，亦有四眾，合掌聽法。
此六頌半頌見佛授記。得無量智佛之大道，謂得超過限量數量之佛智，以入無上菩提之道也。
又見自身，在山林中，修習善法，證諸實相，深入禪定，見十方佛。諸佛身金色，百福相莊嚴，聞法為人說，常有是好夢。
此二頌半頌見身寂靜，修行見佛。
又夢作國王，舍宮殿眷屬，及上妙五欲，行詣於道場，在菩提樹下，而處師子座，求道過七日，得諸佛之智。成無上道已，起而轉法輪，為四眾說法，經千萬億劫，說無漏妙法，度無量眾生，後當入涅盤，如煙盡燈滅。
此四頌頌夢中八相成道之相。煙盡燈滅，喻眾生應度者度盡，而佛入於涅盤也。菩薩修行精進至相應時，一切果相均於夢中先時顯現。是將來一切之果，已在今日之夢中；然則今日之果，亦曾在昔日之夢中；前日之果，更曾在昔日之昔日之夢中。是所有諸法果相，固無一不在眾生之夢中也。更進言之，夢固為夢，而非夢者亦豈果為真實？未來之果固在夢中，過去之果又如煙盡燈滅，即亦與夢何異？而現在之剎那、剎那，復不可以一瞬住，然則所謂三世、十方諸法，又安往而非夢中也耶？
若後惡世中，說是第一法，是人得大利，如上諸功德。
此頌結成。第一法，即妙法華經。大利，指寤時安樂、夢中安樂兩種。