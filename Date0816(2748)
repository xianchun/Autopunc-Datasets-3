余於二十年前夢游一蕭寺，見雪峰祖師趺坐其上，遂五體投地。師見余，微笑為摩頂授記曰：敬重師長如敬重父母。余心異之。
客春，余集生大居士入閩，深悲祖庭凋落，力為整頓，為延古航禪師總其事。余時同邵劍津，策杖相從，見堂中有寶像與三門殿宇，恍如夢中所見，因悉師資相遇，千古猶通。自愧流浪愚蒙，乃承師付囑，津津法乳，恩極難酬。每嘆滄桑變幻，教迹漸湮，欲尋師之遺語，少有存者，僅僅於蠹蝕之余，得其一二。
偶支提上人超塵過艸堂，出一帙相示，大生歡喜，焚盥讀之，不忍釋手，第苦錯簡居多。回，攜入松庵，與青林、曹源二道人搜求舊本，細為考訂，閱月始就。適石雨大師飛錫入西禪，甫相對，即詢斯錄何以無刻，乃余政以是日付剞劂。奇哉大師之問！不覺相視而笑，因念師言之於七百年之前，余刻之於七百年之後，瑠璃殿把手同行，無處非身，無時不言，師猶在也。若曰必待石卵剝盡，檉枝倒拂，方為再來，是又同余一齊說夢耳。
