舊經云。僧亮曰：諸經所不論者，其旨有三。何者？一曰、常住；二曰、一體三寶；三曰、眾生悉有佛性。然常住是經之正宗，余二為常故說耳。今以壽命表常，略經之大體也。
僧宗曰：序者，由致也。將說正宗，若不序述由致，無以證信也。有二序：一曰、現序，亦曰別序；二曰、未來序，亦曰通序。如放光等瑞，為當時由致，名為現序；余經不同，故名別序。如是我聞五證，是阿難所請，名未來序，經皆有此，故名通序也。
寶亮曰：此勸問門中有四段：第一、當序名；第二、純陀，略開常宗；第三、哀嘆，舉勝修廣常，勸問；第四、老少二人譬，催問也。
智秀曰：有八事：第一、稱如是；第二、稱我聞；第三、稱一時；第四、記住處；第五、列同聞；第六、舉時節；第七、述集眾瑞；第八、敘表息化之相也。
法安曰：有三段：初、有六字，明阿難之言不虛也；次、舉住處，示說法根本；後、列時眾，明說法緣起也。就緣起中有三別：第一、從爾時，世尊與大比丘訖前後圍遶，列常隨佛眾也；第二、二月十五日訖後諸天眾，此列為聲光所召者也；第三、大身菩薩來集，彼佛所遣，非聲光所召者也。
慧朗曰：此品有兩段，前名通序，後明別序也。就別序中有六別：第一、明六道眾生遇三相故，生憂悲也，從以佛神力訖當復問誰；第二、列出家在家四眾，從時有無量訖三沙也；第三、列豪姓眷屬，從四沙訖七沙也；第四、亂列天龍鬼神，從八沙訖河神設供也；第五、變林顯涅盤相，仍明四天乃至梵王眷屬也；第六、列無邊身眷屬也。
此品大開為兩分，前通序，後別序。就通序中自有五事：一、如是；二、我聞；三、一時；四、住處；五、同聞人也。別序中有五事：一、從二月十五日訖當復問誰，述三種相，總敘見聞之者，憂悲之至也；二、從時有無量諸大弟子訖河海諸神設供，別敘四眾及諸趣來集；三、述二種相；四、列諸天及他方菩薩來集，從四天王訖除一闡提；五、述二種相，從爾時，三千大千世界訖品也。前後凡三述異相，合有七種，初則聲光動地，中則變林重閣，後則改穢收光也。再敘時眾亦有七科，謂圣人及六道。
僧宗曰：如者，不異之辭，明阿難所傳與佛說不異也。是者，明即是佛說也。有兩物相似亦曰如，故以是字簡相似也。
寶亮曰：如斯文理并是佛說也。
智秀曰：阿難所傳與佛說不異，曰如；言當於理，曰是也。
法智曰：阿難自明之辭也。金口所說，旨深意遠，非所仰測，而章句始末正自如是也。
慧朗曰：舊釋云直指之辭也。謂如是之經，我從佛聞，非自造也。
僧宗曰：夫親聞則淳，傳聞則澹，為成上句，明非謬也。
智秀曰：諮承有所，無自信之過也。
僧宗曰：佛加威神，又得佛覺三昧，能一受領受，無所遺失也。為成我聞句也。
亦曰拘尸那竭國，亦曰拘尸那城。
法瑤曰：仙人名也。將顯長仙久壽也。兼遣著常之病，丈六尚然，況凡夫耶？
僧宗曰：據方所以證非謬也。
法瑤曰：將顯法身自在，有大我之力也。兼遣封我之患。
僧亮曰：云與熙連河相去百里也。
法瑤曰：出閻浮金之處也。水之凈者，莫過此河，將顯法身真實凈也。兼遣保凈之心也。
僧宗曰：此言金沙，河流奔浚，以譬生死；金沙不動，以譬佛性。寄顯生死之中有佛性也。在邊者，寄明涅盤在彼岸也。又釋應身無常，喻彼水流；法身常住，若彼金沙也。
寶亮曰：亦稱金泉河也。眾水之最，世人所保。今破所愛，雖曰最凈，猶是煩惱所得，當修無漏，以求常凈也。
僧亮曰：方有二樹，合則八也。高五丈許，上合下離，其花甚白，其實如瓶，香味具足。今以二樹鮮榮，二樹枯悴，明法不偏也。昔道場偏說，所以一樹；今日教圓，寄之雙也。
法瑤曰：謂堅固林也。風霜不能改，四時莫能遷，以況法身金剛之質，老死不能變，念念不能易，常樂之相也。兼遣存常樂之意也。
僧宗曰：所以名堅固者，為四天所護也。表佛所說法，四部所護，永不墜喪也。在林之間、水之邊者，處林則息亂，近水則清凈，表明如來寂靜而無累也。
寶亮曰：亦破著也。物情以往古諸佛皆於此處涅盤，四天所守，謂為保固，今破云：此非堅法。若能不為四魔所壞，乃至堅也。
爾時，世尊與大比丘八十億百千人俱，前後圍繞僧宗曰：此列同聞人也。凡四過列：第一、與佛具至雙林，不待光召；第二、蒙三瑞方來；第三、雖蒙三瑞，未能自遣，故變林催至；第四、不待光召，諸佛知時，遣來同事。此即第一先列在佛邊者也。比丘，天竺語也。此以三義往釋，謂乞士、破惡、怖魔也。
寶亮曰：此列十四日暮從佛來此者也。彼國出家者之名也。此間無此名，但以三義美之，如怖魔等也。前後圍繞者，回旋致敬也。
智秀曰：此故是聲光所召者耳，為欲依準余經序故，略標大數，別稱在前也。然同聞有三種：一、處同；二、時同；三、所聞法同。阿難于時既在娑羅林外，是則時不同也。
道慧記曰：大者，皆是得道人也。
僧亮曰：下文有釋，彼土唯立三時，謂春、夏、冬也。二月是春和之中節，異耶？冬夏寒暑，偏也，明也。昔說苦空，如彼之偏；今既二理雙顯，故取表於中和也。
僧宗曰：此是榮枯交代之節，將明如來二種法身，舍跡歸本者也。
智秀曰：臨涅盤時者，指說經之時也。
僧亮曰：應感之事，本自佛境，不以聲告，物莫知也。
僧宗曰：菩薩、二乘亦有神力，不得稱大。今言大者，佛之神力也。
道慧記曰：此中有三瑞。又云：通哀嘆以來，凡七瑞也。此聲不從口出，故云神力。
僧宗曰：謂色究竟天也。無色界中，彼無諸根，故不及也。
寶亮曰：隨有緣悉聞此，蓋舉其一隅耳。
道慧記曰：推此聲所極，正應二十沙國土也。下實諦中云：今聲至二十河沙。以此而例光明動地，亦應然也。
僧宗曰：六道不同，楚夏之別皆如聞而解也。
今日如來、應供、正遍知至大覺世尊將欲涅盤。
僧亮曰：因偽顯真，寄滅表存也。
僧宗曰：所以先舉三德者，使懷德而慕善也。既內懷悲愍，故外能蔭護。以此二心等行於物，已為匪易，復能極如一子，彌見其難也。歸依者，若慈母之赴嬰兒也。舍者，以遮風霜為用，譬大悲之力，有大方便，能令眾生煩惱不起也。大覺世尊者，復舉兩號以速其心也。
寶亮曰：將欲涅盤者，非經題所稱也。言無余涅盤耳。自鹿苑迄此，眾生聞一教，增一疑，唯今第五時說，疑心頓息。所以略舉十號，使知佛恩之重也。道慧記曰：憐愍不必覆護，不必平等，今以歸依釋憐愍，以為舍之義，故在前列也。菩薩行廣，跡有疏義，故次後列也。
彭城慧令曰：此是離居家者，非比丘也。
此中列有七事：一、舉數；二、略嘆德位及方便；三、列名；四、嘆三世行；五、敘憂悲；六、嘆實德；七、敘來事也。菩薩、羅漢更無別位，不出在家、出家四眾數也。所以此一河，在兩楹之間，但稱菩薩者，辨異彼此故也。法華之日，已無聲聞，況在此席，豈更別有菩薩耶？而尼眾簡出階十住者，蓋標其勝出者耳，故云人中之龍也。
其心皆悉敬重大乘至諸未度者，當令得度。
僧亮曰：菩薩以濟物為懷，大乘既是良藥，故先明也。隨一切者，以法濟物，要須曲與物同，仁德廣被也。隨從有四：一、形類；二、語言；三、根性；四、事業也。作是誓者，既入五道，同彼苦樂，苦則心退，樂則生著，自非弘誓，無由兩舍也。
僧宗曰：此嘆現在德也。
寶亮曰：菩薩，此言道心人也。嘆德不過自行之與外化，此中據三世為嘆，於一世中皆具二義也。
已於過去無數劫中至紹三寶種，使不斷絕。
僧亮曰：能備上德，非積行不就也。解未解者，向說誓時，今說行時也。
僧宗曰：向明現在行，今明過去行。
僧宗曰：次嘆未來德也。
成就如是無量功德至合掌恭敬，卻坐一面。
僧宗曰：旨與前同也。
爾時，復有二河沙至平等無二，如視一子。
僧宗曰：此在家菩薩也。優婆塞者，此言清信士。論文有釋，謂為善宿，皆以義翻彼名耳。此下列眾有四階：第一、從此訖十河沙，以眾漸多而供稍勝，為次第也；第二、從廿沙訖九十沙，供不必勝，但以眾漸多為次第也；第三、從千沙，以多少不定亂來為次第也；第四、變林以下，眾不必多，但以供勝為次第也。
此中列十五事：一、舉數；二、稱位；三、以戒為行本，故先嘆戒也；四、列名；五、次嘆定，謂深觀對治門也；六、嘆慧，謂亦欲樂聞無上大乘等也；七、舉四弘以嘆外化；八、舉莊嚴凈戒結嘆也；九、敘遇光憂悲；十、敘設供；十一、敘因辨供時，又發弘誓；十二、敘念佛受供已，必入涅盤；十三、敘來佛所事；十四、敘佛默然不受；十五、敘不果愿，故憂悲也。
亦於晨朝日初出時至憍奢耶衣、芻摩繒彩。
僧亮曰：天木香者，名時物重物也。出家法施，在家財施，施具九事，財施有三，謂時物、重物、如法物也。心亦有三，謂先心歡喜、施時心凈、施已無悔也。地亦有三，謂不動、無相、無量定也。今但說六種佛地，不須說也。以佛力故者，謂以佛力成其重物，悅施者之心也。乃至蓋覆大千，皆類此也。優鉢羅華色青，拘物頭色赤，波頭摩色不正，云似昌蒱花。分陀利色白，生水中也。曼陀羅是天華也，中國亦有，其色不定，如赤而黃，如青而紫，如綠而絳，種種色變。波利質多在天上，則種種色，天竺亦有，而華葉色并青綠。憍奢耶者，云蠶繭所作。東天竺有國名烏陀，粳米欲熟，變為蟲，蟲即食米，人取蒸以成綿也。如此絲綿者，名摩呵跋多，此言大衣，甚貴也。蒭摩者，布衣也。迦陵伽者，國名，亦出細疊也。
是諸香木載以寶車至哀受我等最後供養。
僧亮曰：各作是念，若有所乏者，此下說三種心也。
道慧記曰：八功德水者，謂輕、冷、軟、美、清凈、不臭、飲時調適、飲已無患也。
世尊知時，默然不受至卻住一面，默然而坐。
僧亮曰：知受持未至也。若受前人者，後人則不得獻也。昔默則受，今默則不受者，昔日體康，觸味斯可。若言受，則近貪，故不言也。今稱病力弱，所須自知，是以言之則受，不言則不須也。
法瑤曰：初生王宮，唱云應供，是則有施便受，何假發言？今顯法身常樂不食，默然無言，理知不受也。
寶亮曰：知時有三種：一者、佛不受二檀越請；二者、由昔愿故受；三者、知純陀作施主者，為益處曠也。
慧朗曰：知時有三種：一、知受時未至；二、知時眾無宿愿；三、知即時若受余施，不能廣利也。
爾時，復有三河沙至百千眾生，故現女身。
法瑤曰：大眾聞見涅盤之相，理應一時云集，不容前後，設復先後，亦不必如經所列也。
慧朗曰：列數列名，嘆德之事準前可知也。
僧亮曰：戀著之處名家，即女人之身是。
自觀己身如四毒蛇至是身可惡，猶如死狗。
僧亮曰：此苦觀也。
僧亮曰：不凈觀也。
是身如城，血肉筋骨至愚癡羅剎止住其中。
僧亮曰：空觀也。色陰譬城，四陰譬人，諸見無過譬王，煩惱有過譬民也。
是身不堅，猶如蘆葦、伊蘭、水沫、芭蕉之樹僧亮曰：無我觀也。
是身無常，念念不住至誰有智者，當樂此身。
僧亮曰：無常觀也。
寧以牛跡盛大海水至是故當舍，如棄涕唾。
慧朗曰：結上諸觀也。
以是因緣，諸優婆夷至心懷惆悵，卻住一面。