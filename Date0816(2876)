憍梵波提，此翻牛呞，無量壽稱牛王，增一云牛跡。昔五百世曾為牛王，牛若食後，事虛哨，余報未夷，唼唼常嚼，時人稱為牛呞。昔五百鴈，一鴈常得花果供於鴈王。佛一夏受阿耆達王請，五百比丘皆噉馬麥，而憍梵獨在天上尸利沙園受天王供養。增一云：樂在天上，不樂人間者，牛跡比丘第一。樂在天上者，是隨樂欲，世界悉檀也。供鴈王福所致者，為人也。避人笑者，對治也。天不笑者，第一義也云云。
又云：人但觀形，不知有德，若笑羅漢即得罪，避人笑故，常居天上。天知有德，不笑其形，故居天也。佛滅度後，迦葉集千大羅漢，遣下座僧使追憍梵，憍梵問佛及和尚，答言皆滅。即言：佛出我出，佛住我住，佛滅我滅。四道流注大迦葉所，水說偈云云。大象既去象子隨，世尊和尚既滅度，我今在此復何為？斯亦第一義也。
約教者，住天園是示善，有牛嚼是示惡，三藏意也。以牛嚼身得道，此示惡非惡也，居天園而嚼，示善非善，通教意。示界內外善惡者，別教意。示善惡實相者，圓教意。
本跡者，本住四無所畏，安住圣主如牛王，第一義天，跡示牛呞，樂居天上也。
觀心者，觀於心性中道之理，安步平正，其疾如風，即牛王觀也。
離婆多，亦云離越，此翻星宿，或室宿，或假和合。文殊問經稱常作聲，父母從星辰乞子，既其感獲，因星作名，雖得出家，猶隨本字。
假和合者，有人引釋論：空亭中宿，見二鬼爭屍，告其分判，設依理枉理，俱不免害，故隨實而答。大鬼拔其手足，小鬼取屍補之，食竟，拭口而去。其因煩惱，不測誰身，故言假和合。
常作聲者，其疑此事：若我本身，眼見拔去；若是他身，復隨我行住。疑惑猶豫，逢人即問：汝見我身不？故言常作聲。眾僧云：此人易度。語云：汝身本是他遺體，非己有也。即得道也云云。增一云：坐禪入定，心不倒亂者，離越比丘第一。
約教言，析破五陰非我所有，三藏意。體達五陰本非我有，通意。分別十法界五陰皆非己有，別意。達五陰非我有，非他有，見陰實相，即圓意。
本跡者，本住日星宿三昧，跡示此名。
觀心者，觀心念佛，見十方佛多，如夜觀星云云。
畢陵伽婆蹉，此翻余習。五百世為婆羅門，余氣猶高，過水，咄！小婢駐流！神為之兩派，神往訴佛，佛令懺謝，即合手：小婢莫瞋！大眾笑之，懺而更罵。佛言：本習如此，實無高心。增一云：樹下苦坐，不避風雨者，婆蹉比丘第一。
約教者，滅慢無慢，三藏意也。即慢無慢，通意也。分別十法界高下，別意也。八自在我具足佛法，圓意也。
本跡者，本住常樂我凈八自在我微妙梵聲，跡示慢心、惡口耳。
觀心者，觀麤言軟語皆歸第一義云云。
薄拘羅者，此翻善容，或偉形，或大肥盛，或腬囊，或楞鄧，或賣性，然而色貌端正，故言善容也。年一百六十歲，無病無夭，有五不死報。後母置熬盤、釜中、水中、魚食、刀破，皆不死，昔持不殺戒故，九十一劫命不中夭。昔施僧一訶梨勒果，故身常無病，能持一戒，四戒莊嚴，堅持不犯，不避火水。余人雖持五戒，多毀犯也云云。身樂寂靜，常處閑居，不樂眾中，眼不樂玄黃等色，耳不樂聞世間之聲，鼻不嗅世間香臭，舌不曾為人說一兩句語，意常在禪定不散亂，乃至舍利塔亦樂閑靜。阿育王禮諸羅漢塔，次至其塔，而說偈言：雖自練無明，於世少利益，供二十貝子。增一云：施一錢，而貝子從塔飛出，來著王足。諸臣驚怪：閑靜少欲，乃至其塔猶有是力故。增一云：壽命極長，終不中夭，常樂閑居，不處眾中，薄拘羅第一。
約教者，滅喧入真，三藏寂靜，即喧而真，通寂靜；離二邊入中，別寂靜；即邊而中，圓寂靜。
本者，本住大寂滅定，長壽是常，無病是樂，不夭是我，寂靜是凈，居此四德之本；跡示六根寂靜耳。
觀心者，心性中道，即空即假即中，常樂我凈觀也。
摩訶拘絺羅，此翻大膝，舍利弗舅，由來論勝姊，姊孕，論則不勝，知所懷者智，寄辯尚爾，何況出胎云云。即棄家往南天竺，讀十八經。時人笑之：累世難通，一生非冀。喟然嘆曰：在家為姊所勝，出路為他所輕。誓讀不休，無暇剪爪，時人呼為長爪梵志。
學訖，還家問甥所在，人云：為佛弟子。即大憍慢，我甥八歲，聲震五竺，彼沙門者，有何道術，誘我姊子？徑往佛所，思惟良久，不得一法入心，語佛言：一切法不忍，忍即安義。此言一切法，我皆能破，使不得安，故言一切法不忍。
佛問：汝見是忍不？此墮兩負處。若我見忍，前已云一切不忍；若我見不忍，無以勝佛。即低頭，得法眼凈。身子扇佛，聞舅論，得阿羅漢果。增一云：得四辯才，觸難能答，拘絺羅第一。南方天王毗留匐叉常來隨侍。
約教者，外通四韋陀，內通三藏，三藏四辯也。我無所得，辯乃如是，通教辯也。若名若義，遍十法界，別教辯也。依於實相，遍一切辯，圓教辯也。
本者，本住口密，口輪不思議化大定大慧，跡示大膝也。
觀心者，觀心即空、即定、即假、即慧，以嚴其心云云。
難陀，亦云放牛難陀，此翻善歡喜，亦翻欣樂。凈飯王偪十萬釋出家，即一人也。有師言：是律中跋難陀。
約教者，事歡喜，理無歡喜，三藏意也。即事歡喜，是理歡喜，是通教意也。歡喜地，即別教也。歡喜住，即圓教意也。
本者，本住實際，非喜非不喜，跡名歡喜。
觀心者，觀心與理相似相應，故名歡喜觀也。
孫陀羅難陀，孫陀羅，此翻好愛，亦端正。難陀如前。種姓如那律中說。四月九日生，短佛四指，容儀挺特，與世殊異。若入眾中，有不識者謂言佛來。彌沙塞律云：摩竭有裸形外道，大聰明，國人號為智者見者，共身子論議結舌，善心生，欲於佛法出家，見難陀色貌姝偉，嘆云：短小比丘，智慧難概，況堂堂者乎？難陀即度出家。婦即孫陀利，極端正，食息不相離。佛與阿難途行乞食，到其門，正共婦在高樓食，即起迎佛。婦言：須君還，乃共食耳。白佛言：轉輪王種，云何自辱持佛鉢取飯？佛即還尼俱類園，語阿難，令難陀送食來。阿難宣佛旨，令其送飯奉佛，佛令剃頭。握拳語剃者：勿持刀臨閻浮提王頂。佛偪，不得止，乃剃頭。
明日佛與五百比丘應請，求住守寺，意欲逃去。佛令關房掃地，關南北開，掃此彼污，復懼佛歸，即逃走歸去。於路值佛，屏身隱樹，樹迥升空，佛見，即喚將還，問：何故去？即答：昨與婦別，待還乃食，憶婦去耳。佛將游天堂、地獄云云，故以婦字標之。
約教者，俗諦有法喜，真諦無喜，三藏教也。即俗喜是真喜，通教也。從通法喜，有俗法喜中法喜，別教也。即通喜具一切法喜，圓教也。本跡、觀心如前云云。
富樓那，翻滿愿；彌多羅，翻慈；尼，女也。父於滿江禱梵天求子，正值江滿，又夢七寶器盛滿中寶入母懷。母懷子，父愿獲滿，從諸遂愿，故言滿愿。母名彌多羅尼，此翻慈行，亦云知識，四韋陀有此品，其母誦之，以此為名。尼者，女也。通稱女為尼，通稱男為那。既是慈之所生，故言慈子。增一云：我父名滿，我母名慈，諸梵行人呼我為滿慈子。此從父母兩緣得名，故云滿慈子。
是人善知內外經書，靡所不知。就知滿故，復名滿。增一云：善能廣說分別義理，滿愿子最第一。下文云：於說法人中最為第一。第一者，說滿字也。欲還本國利益，佛言：彼國弊惡，汝云何？答：我當修忍，若毀辱我，我當自幸不得拳歐；拳歐時，自幸不得木杖；木杖時，自幸不得刀刃；刀刃時，自幸離五陰毒器。是為行忍滿，故名滿。七車喻經中說：為大智舍利弗所稱嘆，一切梵行人皆當縈衣頂戴於汝。若見汝者，得大利益。是為嘆滿，故名滿。
約教者，殷勤析法，所作已辦，三藏愿滿。體達即空，於空法得證，通教愿滿。法眼具足，別教愿滿。住秘密藏，圓教愿滿。
本跡者，本愿久滿，跡為說法第一，示眾生知識也。
觀心者，如止觀中人行理等善知識觀也。
須菩提，此翻空生。生時家中倉庫、筐篋、器皿，一切皆空。問占者，占者言吉。因空而生，字曰空生。從依報器皿瑞空以名正報，依正俱吉，故言空生也。常修空行，故言善業。若供養者，得現報故，故言善吉。常樂游止閑林石窟寂靜之處，所修行業以空為本，常入空定，住無諍三昧，喜說空法，有所宣辯皆分別空，將護眾生，不令起礙，嫌行即住，嫌住即行。
佛忉利下，率土輻湊，爭前頂禮。端坐石室，念諸法空，色非佛乃至識非佛，眼非佛乃至意非佛，豁然悟道。佛告蓮華比丘尼：非汝前禮，汝禮色身，須菩提前見法身。
約教者，自有滅色空智生，體色空智生。從有智生空智，從空智生俗智，從俗智生中智，空生即有智，是圓空智生，而今是圓空智生也。
本者，本住實相法身，跡示見空而生也。
觀心者，不在內、外、中間，非自有，是為觀心法身也。
阿難，此云歡喜，或無染。凈飯王冀太子為金輪，霸其宗社，忽棄國捐王，憂惱殆絕。魔來誑之：汝子已死。王哭云：阿夷語既虛，瑞相亦無驗。復有天來云：汝子成佛。王疑未決，須臾信報：昨夜天地大動，太子成佛。王大歡喜。白飯王奏云：生兒。舉國欣欣，因名歡喜，是為父母作字。
阿難端正，人見皆悅，佛使著覆肩衣。有一女人將兒詣井，見阿難，目視不眴，不覺以綆系其兒頸中。阿含云：四眾若聞阿難所說，若多若少，無不歡喜。欲發問時，先為謦咳，大眾皆歡喜。四眾若觀其默，行住坐臥，指撝處分，進止動轉，皆歡喜。
阿難四月八日佛成道日生，侍佛得二十五年。推此，佛年五十五，阿難年二十五。佛時求侍，五百請為如前說。眾勸阿難，阿難順從，五百皆歡喜。目連騰阿難三愿，佛言：預知譏嫌，求不受故衣食；欲自利益，求出入無時。佛印而許。佛言：阿難勝過去侍。過去侍聞說乃解，今佛未發言，阿難已解如來意，須是不須是，皆悉能知。故以法付阿難，如來歡喜。
四天王各奉佛鉢，佛累而按之，合成一鉢，四緣宛然，而此鉢大重，阿難歡喜，荷持無倦。中阿含第七云：阿難侍佛二十五年，所聞八十千揵度皆誦不遺，不重問一句，念力歡喜。阿難隨佛入天人龍宮，見天人龍女，心無染著。雖未盡殘思，而能不染，一切天人龍神無不歡喜。
佛滅度後，在師子床，迦葉大眾贊曰：面如凈滿月，眼若青蓮華，佛法大海水，流入阿難心。自誓坐入涅盤，住恐離車有怨，進恐闍王有怨，於河中入風奮迅三昧，分身為四分：一與天，一與龍，一毗舍離，一阿闍世。
阿育王禮阿難塔，奉千萬兩金，偈嘆曰：能攝持法身，法燈故法住，念盛佛智海，故設上供養，念持多所聞，口出微妙語，世尊所贊嘆，天人之所愛。增一云：知時明物，所至無疑，所憶不忘，多聞廣達，堪任奉持，阿難第一。
約教者，歡喜阿難，三藏也。賢阿難，通也。典藏阿難，別也。海阿難，圓也。
本跡者，本住非歡喜非不歡喜，法身如虛空，智慧如云雨，能持能受。跡為歡喜也。
觀心，與相似即空即假即中相應，是觀心歡喜，乃至真觀相應云云。
羅睺羅，此言覆障。往昔塞鼠穴，又不看婆羅門六日，由是緣故，故言覆障。太子求出家，父王不許，殷勤不已，王言：若汝有子，聽汝出家。菩薩指指妃腹：卻後六年，汝當生男。在胎六年，故言覆障。
真諦三藏云：羅睺，本名修羅，能手障日月，翻此應言障月。佛言：我法如月，此兒障我不即出家，世世障我，我世世能舍，故言覆障。佛出家後，耶輸有娠，諸釋咸瞋：何因有此？欲治欲殺，惡聲盈路，寶女劬毗羅證之小差，因焚火坑，發大誓愿：我若為非，子母俱滅；若真遺體，天當為證。因抱子投坑，坑變為池，蓮華捧體，王及國人始復不疑。後佛還國，耶輸令羅睺奉佛歡喜丸，羅云以幼稚之年，於大眾中徑持上佛，耶輸以此息謗。謗由有子，故言覆障。
祖王歡喜，雖失其父，而獲其子，孫為金輪，吾亦何恨？想其長大，冀神寶至，而佛索令出家，父王不許，耶輸將上高樓，目連飛空來取，佛度出家，付舍利弗為弟子。既出家已，王位亦失，故言覆障。
羅睺以沙彌之年，喜多妄語，國王、大臣、婆羅門、居士來求見佛，羅云答云：不在。令無量人不得見佛，是為障他。由是妄語，佛即訶責。行還，使羅云洗足，腳挑澡盆，三覆三仰，然後覆地，命令注水。羅睺云：盆覆，注水不立。佛言：汝如覆盆，於佛法中，法水不立。今當實語，勿妄語也。
後時修道殷勤，不獲，以問佛，佛言：汝為人說五陰未？答言：未。當為他說。說竟，又問：汝說十二入未？說十八界未？說法是得道之門，若欲得道，當為他說法。因廣說法竟，然後得道，是為覆障。既已得道，見愛皆除，三界生盡，故言覆障。三界生盡，愿不能牽，故言覆障。佛勑四大羅漢不得滅度，待我法滅盡。由是住持于今，未得入無余涅盤，故言覆障云云。
約教者，析法道諦障四住，三藏意也。體法道諦障四住，通教也。次第三智障五住，別教也。一心三智障五住，圓教也。
本跡者，本住中道，障塞二邊，八種障障涅盤邊，一種障障生死邊，一種非障生死，非障涅盤，障無余也。觀心，例前可解云云。
六、結如是等眾所知識。或言知秖是識，或言聞名為知，見形為識；見形為知，見心為識。本者，本為眾生作滿字知識，跡為半字知識云云。觀行知識如止觀，多知識眾竟。
次列少知識眾者，復有學、無學二千人俱，但舉位明數而不嘆德，呼此為少知識眾耳。圣與凡絕，交亦不分別多識少識，特以希高慕遠者，以多識引之。藏名隱德退讓者，以少識引之。隨順眾生故有若干，不可以多少之跡失其本。
學、無學者，三藏中，十八種學人，九種無學人。通教五地皆名學，六地名無學；又通教九地名為學，佛地為無學。別圓中，或就功用、無功用，或就具足、未具足，明學、無學。阿含云：外道問佛：羅漢更學不？佛言：羅漢不作惡法，住於善法，學其無學，即名為學。若爾，學人亦稱無學，學人齊其所斷，不復更斷，即是無學，是為四句。就五方便，非學非無學，便是五句。約四教中，例亦應爾，四五二十句。
本跡者，本法身大士，居滿字學無學位，眾生應以半字學無學人莊嚴雙樹也。
觀者，正觀中道，不緣二邊、中間，即是無學。能如是觀，是名為學。若就觀門明數者，觀色心具十法界、十如，界如互論，即具二千，舉跡故，標本法，跡即是本跡也。
次列尼眾者，舊以此例前為二眾，今不用。若例前為多識、少識二眾者，又復無文，義亦不可，但是舉兩眾主，何須苦名為大小多少耶？
先列波闍波提，此翻大愛道；亦云憍曇彌，此翻眾主。尼者，天竺女人通名也。本住智度法門，跡為千佛之母，生育導師。觀釋者，中觀廣博名大，無緣慈名愛，中理虛通名道。大即自行，愛即化他，如以愛故受生，慈故涉有道，即通自行化他也。
六千者，數也。觀門者，觀六根清凈，具千功德，雖眼有八百、耳千二百，以多足少，數滿六千，表本法門，亦是觀行意也。
羅睺羅母耶輸陀羅者，以子標母，此翻花色，亦曰名聞，或云無翻。溫良恭儉，德齊太子，然在家為菩薩之妻，天人知識，出家為尼眾之主，位居無學，豈是無名聞眾耶？十二游經出三夫人：第一、瞿夷；二、耶輸；三、鹿野。未曾有及瑞應皆云羅睺是瞿夷子，涅盤及法華皆云是耶輸子，二義云何通？或可彼經舉大母，此處舉所生。釋論瞿毗陀是寶女不孕，即是瞿夷，此翻明女，故知定是耶輸子也。
本跡者，妻則齊也。豈有博地為太子妻？故知本住寂定微妙法喜，跡為佛妻。悲花云：寶藏佛所，誓愿為妻耳。觀空無漏法喜，即以鹿野表妻；觀假道種智法喜，即以耶輸表妻；觀中法喜，即以瞿夷表妻。上當分明本跡、觀心，今更總論，顯善權曲巧，明觀行精微。
夫首楞嚴種種示現，稱適根性，靡所不為，今且近論，托跡王宮，降神圣后，法身菩薩皆輔佛行化，散影余家，若三十二瑞金姿誕應，諸大士各各出生，或空室雨寶，寄辯通夢。若皇皇太子，舍國捐王，踰城學道。諸大士悉從師請業，才藝兼通，為彼宗匠。若法輪初啟，甘露門開，聞諸大士化緣未熟，示同不受，分庭抗禮，崇我道真，能化所化全生如乳。若所化緣熟，則素絲易染，池花早開，革凡成圣，轉乳成酪。
師宗為佛上首弟子，或智慧、神通、辯才、三昧各各第一，共輔法王，更度未度，重熟已熟，於方等座席聞菩薩不可思議功德，恥小慕大。恥小，則嗚呼自責，失於如來無量知見；慕大，則不知當云何得佛無上慧，如轉酪為生蘇。
次聞般若摩訶衍門，初歷色心，終于種智，含挾小大，出內取與，或共或別，或偏或圓，奉命領知，而無希取，雖未頓舍，已漸通泰，如轉生蘇為熟蘇。
次聞法華，會天性，定父子，授記莂，付大乘，廢三歸一，如余四味，同一醍醐，不令一人獨得滅度，皆以如來滅度而滅度之。法王、法臣，大事出世，巧用方便。初用半字法破二十五有之繁芿，成四枯雙樹，利益眾生。次用半滿法破二乘之獨善，成菩薩之廣大，成四榮雙樹，利益圣人。後用常住滿字破二邊之前後，成非枯非榮佛秘密藏，究竟利益。
主將之功畢，大誓之愿滿，故身子、目連於法華而息化，圣主贖命，斯亦不久，文云：如我本誓愿，今者已滿足。如來不久當入涅盤，唱滅之言起自於此。二萬燈明、迦葉佛等，皆於法華究竟。
今以師弟皆於此經發跡，內秘菩薩道，外現作聲聞，我實成佛已來無量億劫。以此推之，諸大羅漢從法身地俯影隨緣，跡臨萬水，為學無學作男作女，示道示俗，首楞嚴力靡所不現，方便善權為若此云云。
總明觀者，上師弟施化，法身所為，若不作觀方便，於行人無益，如貧數寶，似盲執燭。然心數甚多，且約善數，如弟子者眾，但舉十人耳。
十善數者，謂信、進、念、定、慧、喜、猗、舍、覺、戒。此十數輔心王，能改惡就善，革凡成圣。辦一切法門，但以十心為本，如十弟子輔佛行化，共熟眾生，立于佛法也。信數對那律天眼第一，眼是五根首，如諸方以東為上，信於諸數初入佛法也。進數對迦葉頭陀第一，抖擻勤苦對進數也。念數對波離持律第一，念力牢強，憶持不忘也。定數對目連神通第一，慧數對身子智慧第一，皆可解。喜數對阿難多聞第一，多聞分別樂，樂即喜數也。猗數對旃延，論體窮微盡理，除邪顯正，如猗離惡得善，放苦入樂也。舍數對善吉解空第一，若住空平等，與舍數相應。覺數對富樓那說法第一，覺是語本，本立則辯說無窮。戒數對羅云持戒第一可解。十數扶心王，能成觀行，於一念中深入善法，三寶具足，王即佛寶，數即僧寶，所緣實際無王無數即法寶。若入實際，王數之功，力用足矣。
又取通大地十數與心王俱起，入善入惡，遍通一切，謂想、欲、觸、慧、念、思、解脫、憶、定、受也。想對富樓那，想得假名，其人善達假名，辯才無滯。欲對迦葉，迦葉無世間欲，而欲於無為。觸對旃延，觸入二事，更相涉入，旃延善論義，能窮往復。慧即身子可解。念對波離，念持律之上也。思對羅云，思是行陰，此人實行持戒也。解脫對善吉，脫名無累，此人解空，於有得脫。憶對那律，憶動發取境修天眼，易三摩提。定數對目連可解。受對阿難多聞，領持無謬也。
十人各備眾德，為引專門宣示佛道，隨眾生欲。欲慧者師身子，乃至欲多聞者師阿難，共輔法王，各掌一職。今觀心亦如是，一一心中皆具王數，為成觀故，王數相扶而取開悟，或於想數入道，或於欲數入道，隨所宜者，心王、心數而共攻之，化取塵勞諸心而作佛事。作此觀：未悟觀行，如乳；若發無漏觀行，如酪；若破塵沙，如生、熟蘇；若破無明觀，如醍醐。至醍醐時，王數皆畢，心、心法數不行，故名行般若波羅蜜。
普賢觀云：觀心無心，法不住法，我心自空，罪福無主。即是無心無數，名為正觀。是心數塵勞若不盡者，觀則不訖。故經言：眾生不度，我不成正覺。即此意也云云。
第二、列菩薩眾者，釋論云：菩薩為出家、在家四眾攝，何故別列？答：有菩薩墮四眾中，有四眾不墮菩薩中，為其不發心作佛，故今別列。
同發心求作佛者，名菩薩眾。文為六：一、氣類；二、大數；三、階位；四、嘆德；五、列名；六、結句。
一、氣類者，即是菩薩摩訶薩也。若具存，應言菩提薩埵摩訶薩埵，什師嫌煩，略提埵二字。菩提，此言道；薩埵，此言心；摩訶，此言大。此諸人等皆求廣博大道，又成熟眾生故，道心、大道心之氣類也。
菩薩多種，謂偏、通、別、圓。如釋論引迦旃延子明六度齊限而滿者，此欲調血眾生為乳也。若大品明有菩薩發心與薩婆若相應者，此欲調乳入酪也。若大品明有菩薩發心游戲神通，凈佛國土；又如凈名中得不思議解脫者，皆能變身登座，而復受屈被訶者，此欲調酪為生、熟蘇也。若大品明有菩薩發心即坐道樹，成正覺，轉法輪，度眾生者，此是調蘇為醍醐也。故下文云：菩薩聞是法，疑網皆已除。又云：若菩薩不聞法華，非善行菩薩道；若聞此經，即善行菩薩道。又涅盤云：菩薩不聞涅盤，常有希望；若聞涅盤，希望都息。故略有四種也。
本跡者，本地難測，或居等覺，或齊法王，如善財入法界，見文殊色像無邊法門深遠。本鄰諸佛，跡輔釋迦為菩薩，普現色身三昧力，散影垂容，以口輪不可思議化隨宜廣說，可以意知，不可以言辯也。所以跡引四味，歸乎一實。譬如鎚碪，器諸淳璞。成醍醐已，一期化息，然其本地究竟成就，豈是今日始入大乘？亦非寂滅道場高山先照，若頓若漸，皆跡所為耳。
觀解者，中道觀心，雙照二諦名大，通至菩提果名道，破五住塵勞名成眾生云云。
八萬人者，數也。余經集眾甚多，此經何少？或是語其大數，或譬王論密事，不可率土同謀云云。
約觀心者，觀一善心具十法界，十界交互，具百法界、千性相等。十善即萬法，約八正道即八萬法門也云云。
皆於阿耨三菩提不退轉者，明位也。阿耨，此云無上道，如境妙中說。位如位妙中說。不退轉者，約位、行、念論不退，應四種分別：不生三惡道，位不退；不生邊地，諸根完具，不受女身，即行不退；常識宿命，即念不退。具此名阿鞞跋致地，三藏義也。
若六心已前，輕毛菩薩信根未立，其位猶退。七心已上，從初地至六地，不退為凡夫、二乘，名位不退。雖正使已盡，而未能遍修萬行，其行猶退。至七地，名行不退，而猶起二乘念，故有念退。至八地，道觀雙流，入法流水，名念不退，此名阿鞞跋致地。此乃三乘共十地之義耳。
地師云：十住是證不退，十行是位不退，十回向是行不退，十地是念不退。此是別教義，不會此經，今所不用。瓔珞云：初地三觀現前，心心寂滅，自然流入。此亦別教不退，今亦不用。若華嚴明初住，得如來一身無量身，具三不退，此圓教不退。此是一實事，今用此判位也。
本跡者，本地寂滅尚非十地，況是初住？尚非初住不退，況復別通？別通之位宜釋余經列眾，圓教之位正在今經。諸經論師既不識跡，安能知本？所嘆既謬，毀在其中，還成增減兩謗，何謂嘆德？
觀心者，三觀即三不退；又一心三觀，即一心三不退云云。舊云皆得陀羅尼去，始是嘆德；今取不退轉，即具兩意，成上屬明位，起後屬嘆德。
舊云嘆德作十二句，分為四意：初三句嘆現德，次三句嘆往行，次四句嘆內體，後兩句嘆外名，四意不同，而德居於初，故稱嘆德。
嘆現又兩：初一句嘆自行，後二句嘆化他。嘆行為三：初句嘆行本，本從諸佛得般若。次句嘆本行，行福德也，既有福德，能資於慧。次句為佛所嘆，體又三：初慈悲嘆應身，中間兩句嘆心慧報身，後一句嘆法身。
嘆名為二：初句嘆名普聞，次句嘆能度眾生。此之分文，極有眉眼，核論宗體，殊無趣向。若嘆通教，通教無三身。又非入佛慧，名不普聞，種種義不成。若嘆別教，別教初地已過二乘，云何七地更起聲聞、支佛之念？若嘆圓教，不應言七地已下無不退之德，進退無當，竟知嘆誰？是所不用。今以十三句作橫豎消文：一、豎約十地義便；二、橫約初住義便。不退轉者，成前即是明位，起後即是嘆德。以對初地，初地名歡喜。喜其不退墮二邊，入中道，獲三不退，故知嘆初歡喜地也。
皆得陀羅尼，嘆二地，二地名離垢，亦名離達。離遮諸惡，達持眾善，即陀羅尼義，故知嘆離垢地也。
樂說辯才，嘆三地，三地名明地。內智明，外說辯，欲知智在說，說有種種，樂說最勝故，故知嘆第三明地也。
轉不退轉法輪，嘆四地，四地名焰。焰能破闇，又能焦炷。轉法輪，自害己惑如焦炷，破他迷如除闇，故知嘆第四焰地也。
供養百千諸佛，嘆五地，五地名難勝地。此地得深禪定，用神通力難勝難及，於一念頃遍至十方供養諸佛，故知嘆第五地也。
於諸佛所植眾德本，嘆六地，六地名現前，由得禪，能供養諸佛，福資種智。種智現前，智是德本，如植種於地，故知嘆第六地也。
常為諸佛之所稱嘆，嘆第七遠行地。此地二智方便出過一切，廣修利益，稱會佛心，故知嘆第七地。
以慈修身，嘆第八不動地。正智不動，不出三界，但以慈薰身，應入五道，薰口為說法，薰心為設方便，正法華具薰三業，故知嘆第八地也。
善入佛慧，嘆第九地，九地名善慧。深入實際，妙徹本源，此名義最合，故知嘆第九地。
通達大智，嘆第十地，十地名法云。法身如虛空，禪定如大云，智慧如大雨。善入佛法名慧，巧用佛法名智，互舉耳。
到於彼岸，嘆十地內德到三諦之彼岸，因中說果。又到在不久也。
名稱普聞，嘆十地外德，由內德深廣，致令聲名普聞，內外相稱，若開等覺位者，此二句擬之。
能度百千眾生者，余地度人，或一界至九界，不名能度，十地勝前，故稱能度。諸地悉具眾功德，而今出沒釋者，為人情好異，故依十地名便故。又豎義易解，故作此一途消文耳。
次橫嘆者，直約初住說之，余位位例可解。初發心住，一發一切發，出過二邊，革凡超圣入中道，其心寂滅，念念流入薩婆若海，故言得不退轉。初住遮離取相、無知、無明等障，持達般若、解脫、法身等德，故言得陀羅尼。十信似解，尚能以妙音遍滿三千界，何況初住？真解口密功德，故言樂說辯才。初住能分身百世界作佛，論其實處無量無邊，以能作佛，說法教化，故言能轉不退法輪。初住得不思議神力，遍能承事法界諸佛，故言供養百千諸佛。初住得實相本，能植眾德也。初住開佛知見，知見己法與諸佛同，故為佛之所稱嘆。初住無緣慈，普現色身，遍應法界，故言以慈修身。
初住入秘密藏，故言善入佛慧。初住一心三智，無能障礙，故云通達大智。初住事理分究竟，故言到於彼岸。初住圓德真實，與名相稱，故言名稱普聞諸佛世界。初住能為十法界而作依止，安立救護，故言能度百千眾生。初住更有無量無邊不可思議種種功德，略言十三句耳。
二住去，乃至等覺亦復如是，故大品云：初阿字門具四十一字功德，後茶亦具諸字功德。中間亦爾，字等語等，功德亦等。
問：此中，嘆斷惑德，三藏不斷惑，可不被嘆，聲聞尚被嘆，跡為通別，何不嘆德？
答：通嘆於跡，乃有此義，今經正明圓人，不嘆方便耳。
問：云何諸句功德皆嘆初住耶？
答曰：余位亦如是，何獨初住？舊云八地有諸功德，不以為疑，今圓嘆初住，何德不攝？初住尚爾，何況後位耶？法華論云：上支下支門，總相、別相，應知初得不退轉一句是總。此不退有十種示現，聞法不退轉即是陀羅尼，樂說不退轉即是樂說辯才，說不退轉即是轉不退法輪，依善知識不退轉即是供養百千諸佛，植眾德本，斷疑不退轉即是為諸佛稱嘆，入事不退轉即是以慈修身，入一切智如實境不退轉即是善入佛慧，依我空、法空不退轉即是通達大智，入如實境不退轉即是到於彼岸，應作所作不退轉即是度百千眾生。故初總句即是上支，次諸別句即是下支。記中橫嘆初住德，即與此意同也。論云：二者、攝取事門者，示現諸菩薩住何等清凈地中，因何等方便，何等境界，何等應作所作故。若從此義，作豎嘆菩薩德亦無妨。
觀心解嘆德者，不退轉如前說。陀羅尼者，空觀是旋陀羅尼，假觀是百千旋陀羅尼，中觀是法音方便陀羅尼。又空觀觀心，但有名字，即聞持陀羅尼。假觀觀心，無量心、心、心數法皆是法門，即行持陀羅尼。中觀觀心，心即實相，即是義持陀羅尼。假觀觀心，具十法界法，即法無礙辯。中觀觀心，十法界皆入實相，即義無礙辯。空觀觀心，十法界但有名字語言，即辭無礙辯。觀一心即三心，三心即一心，一界一切界，旋轉無礙，即樂說無礙辯。空觀是轉位不退法輪，假觀是轉行不退法輪，中觀是轉念不退法輪。
供養佛者，秖是隨順佛語，今順佛教，修三觀心，即是供養佛。為破五住得解脫故，即供養法。三諦理和，即供養僧。又眾行心資觀智心，即供養佛。觀智心開發境界，即供養法。境智心和，即供養僧。實相心是觀智心本，觀智心是眾行心本，得本種植則立，故言植眾德本。觀智心冥於境界，境界印於觀智，智有所照，常與境合，即是為佛所嘆。
空觀為法緣慈所薰，假觀為眾生緣慈所薰，中觀為無緣慈所薰。空觀入通佛慧，假觀入別佛慧，中觀入圓佛慧。空觀到一切智彼岸，假觀到道種智彼岸，中觀到一切種智彼岸。
空觀聞於真諦，假觀聞於俗諦，中觀普聞中道第一義諦，亦普聞三諦。空觀度四住百千眾生，假觀度塵沙百千眾生，中觀度無明百千眾生。一心三觀有無量德，嘆不能盡，止略說耳。
五、列名者，大士大名，或從法門，或從行德，或從本愿，雖是一名，備無量義。今依經依觀銷十八菩薩名。
文殊師利，此云妙德。大經云：了了見佛性，猶如妙德等。無行經云滿殊尸利，普超云濡首。思益云：雖說諸法，而不起法相，不起非法相，故名妙德。悲花云：愿我行菩薩道所化眾生，皆於十方先成正覺，令我天眼悉皆見之。我之國土皆一生菩薩，悉令從我勸發道心，我行菩薩道，無有齊限。寶藏佛言：汝作功德甚深甚深，愿取妙土，今故號汝名文殊師利，在北方歡喜世界作佛，號歡喜藏摩尼寶積佛。今猶現在，聞名滅四重罪，為菩薩像，影響釋迦耳。觀心性理，三德秘密，不縱不橫，故名妙德。
觀世音者，天竺云婆婁吉底稅。思益云：若眾生見者，即時畢定得於菩提；稱名者，得免眾苦，故名觀音。悲花云：若有眾生受苦，稱我名者，念我者，為我天耳、天眼所見聞，不得免苦，不取正覺。寶藏佛云：汝觀一切眾生，生大悲心，今當字汝為觀世音。此下文自釋名云云。