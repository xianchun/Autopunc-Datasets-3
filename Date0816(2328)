衲僧撥轉鐵牛機，默耀靈通底是誰？月兔影沈云母地，海禽夢臥珊瑚枝。
韶陽佛法嫌饒舌，魯祖家風解惜眉。端坐環中虛白處，縱經塵劫個難移。
曼殊大士振真風，智洗無明去夙蒙。眼瞖才消華自滅，靈光獨照妄還熔。
木人步轉初歸位，玉女機回卻借功。綱領提持看手段，門門變態是神通。
儂家活計本天然，剎剎塵塵見普賢。犀角一星蟾影透，神珠九曲蟻絲穿。
覺非漸次亡棱縫，幻自消熔得混圓。妙應通身無向背，古菱花不染媸妍。
誰從普眼道場來？天帝堂前珠網開。徹底光明成一段，個中清凈絕纖埃。
交羅理事真空觀，照破根塵不夜臺。恰恰相應爾時節，陶家壁上起梭雷。
斷前疑，岸走舟安覺所欺。動目是渠搖湛水，聚螢無我灼須彌。
消便見飛華盡，機迅將知擊電遲。識得堆堆庵內主，外魔那得到藩籬？
癡根愛種力鋤除，一段靈明是舊基。插艸天人深會意，拈華尊者笑開眉。
魚行大士須珍重，布袋憨僧且伏惟。處處鼻頭相撞磕，唯心境界你謾誰？
覺了前前非處難，而今步步到長安。色心合無絲路，法性圓融沒許般。
個事本來元脫灑，幾人到此出顢頇。妄亡起滅功成也，應笑風旛動剎竿。
門開三觀莫遲留，得路行行到始休。監像照心無所住，樓鐘出礙有來由。
頂中具眼如天主，肘後分符似國侯。應世度生游幻海，月船風棹駕濤頭。
妙圓單復絕中邊，五五機輪互換難。弦管調來聲律合，梭絲織出錦文觀。
身心一一能分應，手眼千千不可謾。似付鹽梅巖叟用，和羹無復見醎證悟由來把柄長，重重脫處雪加霜。眾生相在猶流浪，壽命根除自息狂。
退骨龍能將雨去，蛻鱗鯤復得風翔。郢人斵盡蠅泥也，方見元初鼻孔光。
藥病相攻雙去難，心華開發自家禪。天真歷歷非修證，日用堂堂豈授傳？
高步丹霄知得計，止啼黃葉信成權。底時屑屑行泥滓，可笑蝸牛自涴涎。
選場隨手取標球，長短期中入社流。覺後繩繩機自脫，悟來密密類難收。
十分飽足雪山艸，一色渾成露地牛。風掃水天塵翳盡，蘆華相照月明秋。
陀羅尼句覺皇宣，一略聞名勝施緣。端見髓心相付囑，莫將耳口作流傳。
頓機做處天飛電，大器任時海納川。不是老婆情分切，肯留文字破尼乾。
木童吟處槁回春，個莊嚴功德林。垂手斷崖知路活，藏身空劫忌機沈。
未翻識浪無多子，不掛唇皮有一音。佛祖契心言迹外，炷香清坐與追尋。
般游念未穩，又別住山人。鴈影水中字，云心江上賓。
同條如是住，千里亦成鄰。深翠一枝璽，腐紅五合陳。
回途登鳥道，華木故園春。
丹山鳳窟冷相依，慚愧如今羽翼齊。云外翔鳴同頡頏，林間啄步暫分攜。
玉華銜處天容曉，珠樹棲時月影低。引喙醴泉期後會，殆將新語濯塵泥。
雪立空庭疇墮賓，丹山握手履芳塵。石人破曉初移位，玉女羞明卻轉身。
去意江湖頻掛夢，回頭棠棣一成春。叢林衰色待膏沃，側耳風霆起蟄鱗。
米坊能者較些些，七百僧中獨作家。半夜傳來衣有據，機前收得鏡無瑕。
祖師只麼閑舂碓，若子如今莫撒沙。古井先秋念枯冷，金繩釣出玉蝦蟆。
胸中行腳事分明，親見芙蓉綴晚英。黑馬踏霜元不迹，白魚吹水了無聲。
投機曾弄無須鎖，出手相扶折腳鐺。去米去沙還未可，要須偏正竝頭行。
密室分燈光焰焰，空壺著月影沈沈。誰言古殿今無佛，只在其時來梵音。
拖策鳴林游興濃，要將丘壑醉青瞳。黃華尚媚秋余日，錦樹那禁霜後風？
行岐屈曲，斷崖虹臥水丁東。誰慳劇味平生事？分付飲茶談笑中。
一筇雙屨征具簡，幽討勝友賓棲深。與公半夜丘壑語，慰我平生麋鹿心。
倒榻雅成山水夢，落泉寒作絲桐音。歸歟城寺禪膚粟，定是流想來家林。
一從豆顆爆寒灰，頭角崢嶸頂目開。碧玉盤中珠宛轉，瑠
璃殿上月徘徊。
木人顧影當明去，石女披云半夜來。偏正功圓須轉位，入鄽垂手類難該。
夢回茶碗手親扶，雅意溈山轉道樞。自喚主人醻一諾，誰違尊者應三呼？
死生到日還能否？辜負當年是有無。妙得古人行履處，了無些事作工夫。
道吾當年不肯道，漸源中路沒商量。先師靈骨今猶在，無用扶鍬上法堂。
疏巢凄冷臥西柯，夢覺歸思遽許多。風雨江頭亂鴈字，家山島外懸漁蓑。
白楊村落龐居士，青石浮圖蘊大哥，倦倚蒼松坐涼夕，兔推明月下星河。
虛明一念洗紛埃，眼在髑髏眉底開。玉鳳銜華春不老，金雞喚月夢初回。
匣中古劍光干斗，壁上寒梭蟄破雷。佛祖入鄽成化事，那嫌榼鼻頭堆？
洞下家風虛一著，白牛耕斷青山腳。而今何處不逢渠，鼻孔累垂相撞磕。
阿剌剌，始信從來無縛脫。
機梭未動若為顏，一點虛靈入道環。明月光中窺自己，白云影外到家山。
金鰲轉側夜潮落，玉馬嘶鳴春信還。得手應心無不可，脫然時事豈相關？
賓繭風枝夢不寧，夜堂思對老人星。一心歸去事萱艸，千里相求鳴鶺鴒。
樹樹丹楓金墮葉，叢叢黃葦雪浮汀。西山秀骨濯秋雨，窗戶卷簾分遠青。
虛明道洗壯心秋，畦服蒙顱下板頭。定起要看星漢兔，回機失卻雪山牛。
白鷗定怪盟事寒，杖蔾投社不多難。葦風華雪秋著岸，舡月蓬霜夜轉灘。
丘壑身心徒役夢，江湖臭味賦游般。它時衣外傳來物，喚得回頭倒剎竿。
顯處機須隱，忙時智自閑。泥牛初出海，玉馬復臨關。
寒水澄涵月，流云靜倚山。回途分化抦，不作舊家慳。
丐丹丘，力破清貧一點憂。紅雨幾番華事老，黃云萬頃麥家秋。
對緣手眼通身是，應物機輪轉處幽。歸理韶陽餬餅話，肚皮束篾飽齁齁。
緣丐人間一錫飛，蒼巖煙膩雪初曦。風絲未許鬧禪眼，云錦將看落化機。
自勉叢林供食鉢，誰嫌塵土翳征衣？歸來僧飽上方飰，相伴春山歌采薇。
淡煙蒼樹水濺濺，黃氏初平已得仙。滿地癡羊不收拾，夕陽零亂繞籬眠。
亂石深云尋野泉，老儂怪我地行仙。鍾情山水醇於酒，今夜竹床成醉眠。
方游捋遍虎髭須，空劫壺中探有無。風月滿頭功未轉，江山入骨病難扶。
針投芥粒機非爽，弦續鸞膠道不枯。歸去叢林看儀羽，丹山出處九包鶵。
烏石嶺頭相見，長生路上常逢。正是游山時節，落華芳艸蒙茸。
縛茨枯坐九江東，鏡像虛融方寸中。舜若多身禪夜看，母陀羅臂用時通。
緣生誰兆有非有？寂照自知空不空。道契觀音斯善應，蕭蕭竹雨雜松風。
平生胸中云外峰，有閑便與扶瘦筇。但知一世丘壑味，想得十分猿鳥從。
明見秋容山洗雨，清可人意風吟松。歸來游興散不盡，誰杵喚月黃昏鐘？
千里同風德不孤，心秋覺月照空壺。兩頭坐斷何生死？一點圓明異有無。
木馬寒嘶青草塢，泥牛春種白云區。見聞佛事誰迎背？用處全機道轉樞。
超然居士得得問道於寶峰祥禪師，且欲歸，歌長篇以謝予偕其行，見挽，以和漬筆說句繼之門門通徹長安道，信手拈來還恰好。腳跟踏著趙州關，丈六金身一莖草。
我初相會個中人，法法圓通見懷抱。杖屨追隨來道場，不學癡禪事關掃。
青山白云一徑通，行行鳥道誰尋討？寶峰師是馬馰兒，相得而今恨不早。
吸盡西江居士龐，喚回豎指俱胝老。泥牛力耕空劫春，木人捧出形山寶。
罷捋虎須歸去來，荊棘林中任起倒，午日麗天光杲杲。
晨露曦時桑柘，宿云歛處溪山。摩詰畫圖未卷，淵明農事初閑。
而今別後記丁寧，曹洞家風句未形。月滿鳳林寒不夢，年深龜殼灼猶靈。
沈沈莫觸蛇頭毒，的的須明犀角星。便與放開聊展手，那時相見望州亭。
霜晨蔾杖起孤禪，乞食山家圖省緣。斜徑順風鳴竹火，飛甍迷眼映松煙。
樹雞無俗羶。誰謂客床臥不穩？我無支遁買山錢。
筇杖俱。溪寒臥虹餓，路暗垂云腴。
岡樹鳩呼雨，田家雞告晡。此心亮誰語？三繞石浮屠。
歷歷樞中轉化機，出門氣象履芳時。溪光麗濯紅錦段，風柳細捻黃金絲。
空空不礙渾亡我，處處相逢卻是誰？會得賓頭盧見佛，向人賣弄有長眉。
劫壺浩浩洗魔緣，妙處真觀自見前。的的未萌明實際，靈靈無得入深禪。
風搏海運鯤將蛻，月皎沙寒鷺不眠。觸事投諧能轉變，何妨大浪駕空船？
家林穩臥一巢云，厭作梁家庵底賓。折桂手舒寒觸月，銜珠眼合夢游春。
庭除不見雨華鳥，麋鹿能來呼谷神。五老芳鄰歸問訊，笑談相對白頭新。
宣和甲辰歲開十日，予欲束衣隨淮水東下錦官，常禪人且合掌請語，因留三絕麓華聯蕾破春紅，慚愧無私造化功。誰怕滿頭椿歲月？要聽啼鳥說家風。
蔬腸那著一星愁？但覺春眠粥似稠。夢外尋盟何處是？荻州稚子綠排頭。
恬然誰作去留心？月下滄波風過林。相別相逢定何所，明明向道只如今。
月兔含清欲噴霜，客懷陳習作歸翔。誰云掃盡名言垢？我笑熏成知見香。
聚石為徒頭易點，悟空能講義難量。到家握塵隨宜說，莫對余機揮界方。
覺海長鯨作蛻翔，青天端以背磨光。胸中浩浩吞云夢，眉際津津秀太行。
靜榻每來成友語，孤筇它往咽人腸。後將訪我先傳鴈，為薙別來三徑荒。
夜明簾外月天霜，衲子還家機事忘。枯木吟云須內照，死蛇含毒更堤防。
聞琴起舞飲光習，放鏡迷頭演若狂。好是重來斵蠅翼，祖師鼻孔要生光。
略彴橫門下轉流，掛窗山在屋檐頭。大明古意是時節，霜夜月堂簾上鉤。
耕云種月自由人，田地分明契券真。黃獨將看炊作飰，白牛今已牧來純。
钁頭活計時時用，物外家風處處親。禾黍十分秋可望，飽叢林漢著精神。
與街截巷憨皮袋，彌勒何時不下生？
無位真人赤肉團，大千沙界著毛端。明明不借佗家事，用處全功只個般。
林，倒騎牛自醉吟吟。誰嫌煙雨鬧蓑笠？只個虛空不掛針。
脫盡諸緣空不空，杳無邊表喻難同⊙。須知月蚌腸中物，體取云犀角里通。建化何妨行鳥道？回途復妙顯家風。太平游子歸來也，云鬢霜眉內轉◎。
一念全超曠劫初，玉人端坐白牛車。往來歷盡傍參妙◎，回首途中物物渠。
道無揀擇，水深山嶷；祖無出沒，月寒天碧。不萌枝上覺華春，無影樹頭靈鳥宅。天柱巍峨兮星河瀉清，石牛哮吼兮洞云生白。
祖道已傳，黃梅妙齡。幻泡忽滅，白凈無形。真相堂堂照膏火，教音默默鳴風鈴。老松掛月寒方夜，凍鶴巢云夢未醒。
黃梅果熟，白藕花開。問唯佛性，種異凡胎。衣傳南嶺人將去，松老西山我再來。兩借皮囊成底事，一壺風月湛無埃。
塔藏玉骨，云抱山腰。跡塵外泯，道光內昭。度金針之玉線，續鳳弦之鸞膠。壺春在而花芳枯木，夜鶴鳴而月浸孤巢。家風清淡兮石牛飲水，兒孫秀拔兮天柱摩霄。
鳳眼鶴形，宗門偉匠。量外提撕，聲前敲唱。據令兮長劍倚天，應機兮明珠在掌。太虛有月兮老兔含霜，大海無風兮華鯨吹浪。
默默忘言，昭昭現前。鑒時廓爾，體處靈然。
靈然獨照，照中還妙。露月星河，雪松云嶠。
晦而彌明，隱而愈顯。鶴夢煙寒，水含秋遠。
浩劫空空，相與雷同。妙存默處，功忘照中。
妙存何存？惺惺破昏。默照之道，離微之根。
徹見離微，金梭玉機。正偏宛轉，明暗因依。
依無能所，底時回互。飲善見藥，檛涂毒鼓。
回互底時，殺活在我。門里出身，枝頭結果。
默唯至言，照唯普應。應不墮功，言不涉聽。
萬象森羅，放光說法。彼彼證明，各各問答。
問答證明，恰恰相應。照中失默，便見侵凌。
證明問答，相應恰恰。默中失照，渾成剩法。
默照理圓，蓮開夢覺。百川赴海，千峰向岳。
如鵝擇乳，如蜂采花。默照至得，輸我宗家。
宗家默照，透頂透底。舜若多身，母陀羅臂。
始終一揆，變態萬差。和氏獻璞，相如指瑕。
當機有準，大用不勤。寰中天子，塞外將軍。
吾家底事，中規中矩。傳去諸方，不要賺舉。
色見聲求，取道未正。自得之淵，常樂我凈。
其凈者常，其樂者我。是二相資，如薪與火。
我樂無窮，凈常無終。湛存象外，智照環中。
環中自虛，非有非無。密運靈機，妙轉玄樞。
玄樞機轉，本光瑞現。心緣未萌，言像何辨？
其辨者誰？了了自知。圓該家慧，不涉思惟。
思惟不涉，蘆花照雪。一段光明，廓然瑩徹。
瑩徹無方，初不覆藏。乘時則出，涉化則昌。
涉化隨宜，凈樂不移。空含海印，恰恰無虧。
無虧之功，內外沖融。法法絕待，門門虛通。
虛通之門，游戲之徑。脫落根塵，蕭灑眺聽。
眺聽夤緣，手眼千千。彼亡勤勤，我常綿綿。
綿綿之妙，未痕眹兆。凈中之樂，默中之照。
默照之家，凈樂之室。居安忘勞，去華取實。
取實之銘，無得而言。善哉摩詰！入不二門。
夫靈山之笑溫，少林之坐寒。東西繩繩，三十三傳，老盧授衣盋而逃。厥事顯著，開闔歙張。波瀾光焰，肆口而說，肆心而應。道傳器受，源深流長，南岳青原，代以得人。或默有所宗，幽潛遠遯，埽跡世外，研究生死。松食荷衣，巢棲艸座，晦而不輝。持養老成，有慕其風，師而親之。鋤植舂炊，采汲烹瀹，溪芼原粟，枯槁自甘，來遠集繁，乃建僧堂而統受焉。齋臥之華，師友同事，刳情刲智，擯學黜思。妙盡心空，宗通眼活，發越于設施，果其能而備也。
建炎之末，人病亂離，湘漢江淮，兵火燔掠，尊宿叢林，蕪沒十八九，毳衣缾錫，投棲于東南，四明禪席，素號小廬山。郡東六十里天童道場，山紆盤而氣幽，松偃蹇而皮皴。蒼壁附蘿，煙曦而翠膩；孤虹枕澗，埃濯而清揚。予住山之四年，十方來學，云趨水赴，屋不能容。比丘行深遽來白事曰：柏庭友于露坐檐宿，殆無尋赤與受單盋，欲募凈信增大其堂，得乎？予頷之。
已而匠披于林，斧鳴于谷，一年余礎布楹列，梁橫桷攢，棼橑翼張，甍瓦鱗覆，前後十四間、二十架、三過廊、兩天井，日屋承雨，下無廧陼，縱二百尺，廣十六丈，牕
牖床榻，深明嚴潔，萬指食息，超搖容與。
謀始于紹興壬子之冬，工畢于甲寅之春，總費紙錢萬五千有奇。冬溫夏涼，晝香夜燈，開盋而飯，洗足而坐，耕牧其間，警導以寂。秋涵古井，春入化機，淵兮默成，粲兮用光，水盈科而流，谷隨呼而響。理契平等，智應自然，動靜威儀，針砭相益。撿責滲漏，磨瑩瘢浪；淬礪光芒，錯礱圭角。高標遠到，追武古人；丐心施力，等不負負。
噫！器劣學弊，希易欲速，以機械為蹊，放蕩為詣。耕于空言，餒無所獲；戰于強辨，勝無所歸。見聞流習，知解汨心。佛祖之所呵，魔外之得便，其疵癘萌孽，治不可緩也。登崑侖之丘，決河源之水，濯肝膽之洿，蕩心目之翳。生滅跡亡而妙存，有無轍泯而過量。大夜之夢破，永劫之疑拔，出家之志償，行腳之事辨。相從儔侶，殆庶幾焉。