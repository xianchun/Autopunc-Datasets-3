釋曰：今此品者，亦為遮空所對治，令決定解第一義諦如來身故說。
修多羅人及鞞世師等言：有自體色等諸體是體故，譬如如來。何等是如來？謂金剛三昧解脫道，同起無間第十六剎那心，彼差別門初起剎那，即名為智。此智是第一義諦如來智，所依陰亦名如來。
論者言：若依止世諦，智諸體及如來有自性，汝欲得取，此成我義。今依第一義諦觀如來，若此智是陰自體者，已攝入諸陰中，今遮如來，亦遮彼智。如論偈說：
非陰不離陰，陰如來互無，
非如來有陰，何等是如來？
釋曰：陰者，謂積聚義。陰非如來者，如來自體非是陰故。此中說驗，第一義中陰非如來，陰是起盡法故，譬如凡夫諸陰，又如外四大等，如是以作故為因者，當廣說驗。復次，諸陰非如來，已遮此陰起法，亦遮實法及遮色等陰故。復次，今將智為一門，別遮第一義中智非如來，是起盡法故，是智故，譬如凡夫智。諸外道等謂陰外有如來，以此方便成立於我，今答此故。若離陰外有如來者，無驗可令信解，如是離陰有如來者，不然。互無者，謂如來中無陰，陰中無如來。如來中無陰者，譬如雪山中無藥，不得言有藥。陰中無如來者，譬如林中無師子，不得言有師子。非如來有陰者，如具足財者，名為有財，不以不具足者，名為有財。如是以五種觀察如來不成，如所說觀察方便時無有如來，譬如收賊多獲，眾人謂言是賊，及其撿驗，還是好人，無有實賊。如是離陰之外，何等是丈夫？何等是自在？汝所說如來不成。所說不成故，亦闕於譬喻；譬喻闕故，是立義有過。
修多羅人復言：因陰故，假設名如來，我等所說無過。
論者言：是義不然。汝所說者，則為有過。如論偈說：
因陰有如來，則無有自體；
若無自體者，云何因他有？
釋曰：此謂有自體者，得如是過，應作是知，如來無自體。此中說驗，於第一義中如來無自體，以假設故，譬如旋火輪，無實故，譬如瓶。
阿毗曇人言：第一義中瓶有實體，可識故，譬如色。論者言，瓶等是實者，亦不成無有，譬喻故。然瓶及水等，是世諦中有色者，第一義中無實。何以故？若法分別無者，是世諦，乃至最後不無者，亦是世諦。
阿毗曇人復言：如五陰是假設，如來亦是假設，而言如來自體是作者，以如是解成立。如來無自體者，反成我義。何以故？諸陰是作故。若言以他為緣，有如來起者，如是成立，亦無譬喻可為譬喻。如是一切以他為緣者，悉有自體，亦如火輪色等，是無分別眼識境界故。如是一切以他為緣者，皆有自體，我宗立義如是。
論者言：火於空中上下遍轉而無輪體，以輪體空而為喻者，不然。火等有起，先已遮故。如是實法及眼識等諸識色等境界，先皆已遮。如眼乃至色等，一切法亦如是遮故。若待因緣而起者，有自體義不成。何以故？如論偈說：
法從他緣起，有我者不然。
若無有我者，云何有如來？
釋曰：此謂以他為緣者，是假設故，譬如幻人。若如來無自體者，何能成立諸體有自體？譬喻以如是意，先所譬喻則為有過。復次，汝言如來有自體故，一切諸體得有自體者，是亦不然。
外人言：雖無一物可為如來，而如來是有我喻得成，無如上過。
論者言：是義不然。何以故？如論偈說：
若無有自體，云何有他體？
若離自他體，何等是如來？
釋曰：此謂畢竟無有如來，若言自體他體之外別有如來體者，第一義中不成，汝非無過。
犢子部言：因陰施設有如來，不可言與陰一異。何以故？非陰自體故不一，非無陰自體故不異。若如是說如來者，其義得成。
論者言：為第一義如來取陰施設耶？為非第一義如來取陰施設耶？彼若取陰為如來者，取則無義，若非如來者，今問其義。如論偈說：
彼未取陰前，已有非如來，
而今取陰故，始是如來耶？
釋曰：此謂未取陰前已有我者，外人意言如此。
論者言：若尒者，如論偈說：
彼未取陰時，則無有如來。
未取無自體，云何後取陰？
釋曰：此謂離取如來不成。何以故？如來無自體故，如外人所執，我無陰體，我後時取如來陰為如來。
論者言：今遮此我不取如來陰，我非如來故，譬如余物不取如來陰為如來，若如來取陰已後為如來者，汝等欲得尒耶？如上偈說過。今問如來者，為是陰體？為非陰體？若是陰體，已如前答；若異陰體，則無如來。何以故？非陰自體故，譬如兔角，亦如前說，第一義如來未起已前，非如來不取如來陰，未起已前無如來故，譬如非如來。如論偈說：
猶如未有取，不得名為取。
若離於彼取，無處有如來。
釋曰：此謂離取無如來體。今當說驗，五陰中無丈夫，是作故，譬如瓶。如是從緣起法無丈夫，是作故，譬如瓶。無常法無丈夫，是作故，譬如瓶。正智、邪智、疑智中無丈夫，是作故，譬如瓶。憂喜因中、諦所攝中無丈夫，是作故，譬如瓶。如是諸因，當廣說驗。
犢子部復言：第一義中有如來，若言無者，佛所不記。如外道所執丈夫，如來即記言無，然未曾說無如來。若言無者，何緣復記？
有人問言：死後無如來耶？佛亦不答，以是故有如來。
論者言：如經中說，有一國王來問佛言：世尊！我有所疑，請問世尊，唯愿世尊為我直答，不須廣說。身中我者，為大為小？為長為短？色、相、方、圓，各似何等？為在一處？為遍身中？佛言：大王！王得自在，今還問王：大王宮中庵羅樹果作何氣味？形狀色相復似何等？王言：世尊！我所住宮無庵羅樹，云何問言氣味形色？佛言：大王！身中有我，王可問言大小長短；然此身中本無有我，云何令我答王所問？如是答者，即是如來記於無我。
多摩羅跋外道說言：第一義中有如來，取施設故。此謂若言無者，不於取上而有施設。云何有取？謂取無上解脫熏修諸陰相續，故名如來。如經所說，佛之名者，非父母作，乃至非諸天作，其義如是。復次，云何名佛？謂最後得解脫時，乃名為佛，以如是等故，有如來。
論者言：如上偈說：不即不離陰，陰中無如來，如來中無陰，非如來有陰，何等是如來？此謂如來於此第一義中畢竟不可得故。如論偈說：
一異無如來，五種求不得，
云何當以取，施設有如來？
釋曰：此謂第一義中有自體者，云何可施設耶？若可施設，則非第一義中有自體者，若言如瓶，是假施設。欲得尒者，汝所立義，便為不成。如汝所言，以施設有如來者，此立因驗，第一義中不成，亦與因義相違。云何相違？謂取施設而有瓶等，但是世諦中有故，非第一義。
復有自部人謂論者言：彼向說偈若無有諸取，云何有如來者，為不善說。我今說言有取者取，若無取者，亦無有取，譬如龜毛聚。云何名取？謂無漏解脫不共法等，以為五陰有所任持，是故如所說因。云何名取者？謂如來身，此如來有故，我所立義得成。
論者言：是義不然。何以故？如論偈說：
如來所取取，此取不可得，
取及取者空，及一切種空。
釋曰：此謂取無自體。無自體義先已令解，不復更說。一切種者，謂自體種、他體種等。見真實者，一切種門觀察之時，於第一義中不可施設，隨順世諦而有施設。云何施設？謂不可思議未曾有十力、無畏、不共等諸功德海熏修如來，為一切世間之所供養。中論者因彼五陰，作是施設。如經言：一人出世，多人利益，多人安樂。以是義故，名假施設。如佛言曰：我是眾生真善知識，一切眾生有生苦等，令得解脫。又如佛言：應知者我已知，應識者我已識，應修者我已修。阿含經中作如是說，我所立義不與相違，如來於世諦中作是施設，非第一義。
外人復言：第一義中不欲得者，自違彼宗。
論者言：若第一義中有如來令人信解者，汝不出驗，而亦不能破我所立，我非先受第一義故，然後說遮。諸外道等，甚可憐愍。
此謂如眼病者，不信有日。或有說言：如來無一切智，是人故，譬如余人。復有說言：如來智者，非一切智，是智故，譬如凡夫智。復有說言：如來身者，非一切智所依止處，是身故，譬如凡夫身。
論者言：是等所說非也。若第一義中如來無一切智而令信解，是人故，是凡夫智故，是凡夫身故，而為因者，此等因義咸皆不成。法身者，永離人故，智故，身故，諸有戲論故，三界所不攝故，是出世間無漏法聚故，名為法身。
復次，若更有人說言如來無一切智，是作故，廣說如是諸因者，如前所立，與其過咎。若復有人作譬喻言如來身者，非一切智所依止處，是屍故，譬如凡夫死屍，此喻過失亦同前遮智門譬喻出因等。若言是能取及有所緣，亦以此過說之。復次，汝言如來無一切智者，此有何義？為一切不知，少有所知耶？為一不知耶？若外人受初問者，即應問言：何故不知？若外人意謂不能知諸根境界，是故言不知者。
論者言：此諸根等亦能有知。何以故？可知境界故，譬如自手等。若受後問者，汝先立義則為自破。何以故？汝先以人故為因者，豈有人一事不知耶？又復世間悉知故，云何知耶？謂知如來有真解故，汝以凡夫等為喻者，是皆不然。世間凡夫亦少有所知故。
復次，如諸天等，能知過去、未來、現在三界所攝及不攝等事，謂如來不知此事耶？若不知者，反成我義。云何成我義？謂汝天等，以邪智所知故，與如來不同。又復以此智惡故，名為無智耶？如汝所事大師等，為有一切智，為無一切智耶？若是一切智者，如來亦是一切智。若汝師無一切智而說如來無一切智者，如是之言不可信也。何以故？為汝師非一切智故。
復有外道号聰慢者說言：如來無一切智。何以故？如來不記十四難故。又復說言：如來無一切智。何以故？如來不記孫陀利死故。又復說言：如來無一切智。何以故？如來不記旃遮女婆羅門作毀謗事故。又復說言：如來無一切智。何以故？如來不定記華氏城壞故。又復說言：如來無一切智。何以故？如來不知生死前際自障其無知故。又復說言：如來無一切智。何以故？如來不知提婆達多壞僧等事，度出家故。是等不記不知者，如來無一切智故。
論者言：汝聰慢等虛妄所說立義、出因及以譬喻，今與其過。汝何不說尼乾外道計有我、人、眾生、壽命？汝何不說鞞世師人計有實法？汝何不說僧佉人計有自性？汝何不說韋陀中所說丈夫？如此等事不能記，不能說故，名為無一切智耶？為是等皆無故不記耶？又復汝言總不知故，名為不知者，此即是知。何等是總？謂一切諸法皆無自體而已，令物解故。佛涅盤後當來之世，諸弟子等亦以無自體義令眾生解。
復有彌息伽外道言：佛家所說十二部經者，非一切智人所說，有作者故，譬如鞞世師等論。
論者言：若有作者，汝出因義不成。何以故？見有可化眾生故，如來無功用，自然出言說，猶如天鼓，空中自鳴，如我法中作者、受者皆無故。汝立有作者義，是因不成，汝韋造阿闥毗陀，云何言無作者耶？是故汝立宗義不成。若言是了非作者，此了義先已遮，汝立了義不能成就。何以故？文句是作法，如人受學次第，披讀文字章句，譬如僧佉論文句。
復次，汝文句是作法，有樂欲故，譬如僧佉論文句。復次，文句是作法，有受持故，譬如僧佉論文句。復次，文句是作法，有誦習故，譬如僧佉論文句。以是等因，應廣為驗。如彌息伽外道所計韋陀聲是常者，今遮此義。汝所分別聲者，非聲自體。何以故？為根所取故，譬如色。
復次，聲非了出法是可依行因故，如言提婆達多將瓶來，即依聲將瓶來，不將余物來，譬如頭語手語等，如是有故。復次，聲非了出法，是所召法故，譬如頭語等如是有故。
復次，聲非了出法是能成立法故，譬如頭語等，如是有故。復次，聲非出法是喜怒因故，譬如頭語等，如是有故。以是等因，當廣為驗。若有人言劫初諸天子故者，亦同前遮。又復韋陀是破戒惡人所作，說殺生祀天、親處邪行、飲酒等故。譬如波西目伽論。
外人言：韋陀中說殺生者不是非法，以咒力禳，不畏殺罪故，譬如以咒毒不害人。
論者言：不與取邪行等，是極惡法，然非一向，是故作此殺生罪是趣惡道因故，作意殺，非以狂亂時殺故，譬如不入祭祀羊。又復若言羊等，梵天遣來為祭祀者，此義不然，非為祭祀而來生也。何以故？是受食物故，譬如業報果。如是有故等諸因，廣如上說。彼如是不顛倒一切法無自體者，如來所說，一切天人之所供養，如來有一切智、十力、無畏等諸功德具足故。且置是事，今還說我本宗。如論偈說：
彼所取五陰，不從自體有，
若無自體者，云何有他體？
釋曰：此謂若不從自體有，云何從他體有？何以故？無自體故，亦無他體。其義如論偈說：
法體如是故，取及取者空，
云何當以空，而說空如來？
釋曰：思惟觀察取及取者，是二皆空。云何以空說空？如來無是事故。
外人言：彼先所說，一切諸法皆無戲論，今復說言一切法空者，還是戲論，違本所說。
論者言：實如所問。何以故？如論偈說：
空則不應說，非空不應說，
俱不俱亦然，世諦故有說。
釋曰：若有人言，離於聞慧而能於一切境界得第一義空者，則不說一切法空。無如是人故，為欲隨順所化眾生福智聚故，說空等言，但以世諦施設故說。為欲洗濯不善分別垢故，為破邪見癡眼膜故，說一切境界不空。何以故？若為說空，增長邪見，又為破執我等膜故，說一切境界空，第一義中如幻如焰，自體無生故，二俱不說。為遮異人立驗故，為息於境界起二見過故，為得第一義故，說言無二。如是為洗濯不善分別垢故，說空、無相、無作、夢幻等語，是故說空滅一切見。如論偈說：
若法有自體，見空有何益？
諸見分別縛，為遮此見故。
釋曰：此謂物有自體，見空無益，為破彼見，故贊於空。
外人言：若言二俱不說者，此語即有戲論過。
論者言：汝語非也。為遮異人分別故，而言二俱不可說；不可說故無過，譬如以聲止聲。復次，若以第一義令信解者，無如是驗。若住第一義心，以世諦智說，第一義中一切法空，作是說者無過。如後偈說，若不依世諦，不解第一義。此謂為遮不空故說空，然不取空，是故無過，如是如來自體亦空。
若有人言，如來若常若無常，亦常亦無常，非常非無常，世間有邊，世間無邊，亦有邊亦無邊，非有邊非無邊。若如來義得成，我義亦如是成者，今當答之。答如論偈說：
於寂滅法中，無常等四過，
亦於寂滅中，無邊等四過。
釋曰：此謂如來自體空能依無體，所依分別亦無體。若外人意欲以如來出因引喻成立我者，其義不成。以是故，因喻不同，亦違先義。如文殊所問經說：佛告文殊師利：不生不滅，名為如來。若有人言，第一義中如來滅後不記有無，是故有如來，不如石女無兒，說言無兒，我今答彼。汝以種種分別習氣熏習智慧故，執說如來，是皆不然。如論偈說：
麤重執見者，說如來有無，
如來滅度後，云何不分別？
釋曰：此謂如來滅後，如來有耶？如來無耶？亦有亦無耶？非有非無耶？是義不然。正習智眼開者，如論偈說：
如來自體空，不應起思惟，
滅後有如來，及無有如來。
釋曰：此謂境界無體慧無分別。以是故，汝先出因、譬喻有過。何以故？有、無、常、無常、色身、言教身、法身、能相、所相、因果、能覺、所覺、空、無相、無作、無愿、如幻如夢等，悉是分別。如論偈說：
戲論生分別，如來過分別，
為戲論所覆，不能見如來。
釋曰：譬如生盲者不見日輪，不見如來亦復如是。何故不見？戲論分別覆慧眼故，是名不見。云何為見？能見法性如來，是名為見。復次，如經偈言：能見緣起者，是名為見法。若能見法者，即為見如來。復次，色身是如來，言教身及法身亦是如來者，如前偈說：戲論生分別，如來過分別。又如金剛般若經中偈言：若以色見我，以音聲求我，是人行邪道，不能見如來。作如是觀察時，外人所立諸體自體言有成立，引如來為譬喻者，不然。如論偈說：
以如來自體，同世間自體。
如來無體故，世間亦無體。
釋曰：此謂觀如來時，諸陰界等無有自體，分別一切自體皆無體故。云何分別？謂陰界入、能相所相、若因若果、有體無體、一異等法，如上廣分別者，悉皆無體。諸陰入等，云何無體？如中說：若離彼色因，有色者不然。如彼所觀道理，陰無體故，如來亦無體。
又如中說，無物是虛空，彼中如虛空等觀察六界時，非自體非他體，非能相非所相，一切諸體悉皆無故，已說色無自體。次觀識界，如是識界等分別為如來者，觀彼識界，非體非無體，非能相非所相，無自體故，亦無如來。
又如說，入無自體，已令開解，離此諸入，無別見者得成。如是以諸入境界為如來者，義皆不成。又如已明一異俱遮，薪之與火皆無自體，如是若以智為如來，及以三十二相、八十種好、慈悲喜舍、十力、無畏、三十七道品、六波羅蜜諸功德聚為如來，乃至法性、法界、法住、實際、真如、涅盤如是等法與如來身為一為異？非一非異？此等無自體故，如來亦無自體。
又如說，無起中已遮起故，亦遮如來起無自體。又如已遮去來無自體故，如來亦無自體。以是故，外人立義皆無自體，亦違先出因義故。如向偈說：如來無體故，世間亦無體。是故品初說外人立義等過而令信解，自說法身有成立義，亦令信解。以是義故，我義得成。
如楞伽經中說：佛告大慧菩薩：如來身者，非常非無常，非因非果，非有為非無為，非覺非界，非相非無相，非是陰非離陰，非言說非所說物，非一非異，悉無和合，乃至無所得無所緣，出過一切戲論者，名為如來。
又如如來三密經說：佛告寂慧菩薩：如來身者，等虛空身、無等身、勝一切世間最勝身、遍一切眾生如身、無譬喻身、無相似身、清凈無垢身、無染污身、自性清凈身、自性無生身、自性無起身、不與心意識等和合身、如幻如焰如水中月自體身、空無相無愿所觀察身、遍滿十方身、於一切眾生平等身、無邊無盡身、無動無分別身、於住不住得無壞身、無色體身、無受想行識身、非地界非水界非火界非風界等所合成身，如是身者，非實非生，亦非大等所成，非實非實法，一切世間所不能知，不從眼生，不依耳聞，不為鼻識所知，非舌所成，亦不與身相應。
又如舍利弗陀羅尼經所說：唯修一心念佛，不以色見如來，不以無色見如來，不以相，不以好，不以戒、定、慧、解脫、解脫知見，不以生，不以家，不以姓，不以眷屬，乃至非自作非他作，若能如是，名為念佛。又如佛地經中偈言：無起等法是如來，一切法與如來同，雖凡夫智妄取相，而常行於無法中。無漏根力眾德鏡，於中顯現如來像，而實無有真如體，亦未曾有如來身。世間所見如鏡像，從本無於往來相。又如楞伽經偈言：佛以陰緣起，無處有人見，若言無人見，云何可觀察？釋竟。