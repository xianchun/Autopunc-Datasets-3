僧以众为名，众以和为义。良以情生性昧，行别事乖，由此随流，莫知究本。所以归一师之氏族，等三圣之容仪。其为德也，戒见利以齐均；其为用也，身口意而一致。争纷既息，我倒斯平，可使性显情忘，返流复本者矣。
且夫阴阳育物，非斯而万物不成；礼乐治民，舍此而四民不立。所谓天时、地利不如人和，先王之道，用斯为美。矧乃发挥佛化，纲纪僧宗，建灭恶生善之缘，辟超凡趣圣之路，唯兹胜法，备此大功。
爰自玉毫收彩于西乾，贝叶流津于东夏，微言殆绝，异集繁兴。赖我圣师，慨兹凡庶，知时举要，纂八法以成文；索隐钩深，阐四缘而作疏。
忝沾微善，获迨遗音。竭虑研几，何啻于韦编三绝；随闻著录，敢遵于墨印四求。庶令垂裕后昆，岂谓反光前代？使僧海还同于一味，祖灯分照于无穷。劫石可消，愿言曷既。勉夫来学，毋怠流通。
题中。上三字标所宗律，简他部故。次六字标能宗羯磨，简余文故。上并所解，疏为能解。上皆所序，序为能序。所解之题，序末自释。而云疏者，结界篇云：疏者，疎也，疏决疑壅；必不晓者，披文见意。谓羯磨本文，全依佛语，虽加注释，言略义含，来学披寻，不无疑壅；故须开释，启悟未闻。或立义以申明，或附文而披释，其犹决江河之滞塞，使川泽以疏通。奥义深文，由兹流畅故也。序义如常，临文自举。
撰号中。上二字，标其时也。次五字，示其号也。沙门即出家之通名，释乃随师之姓氏。于下，记其处也。终南在古长安西南五十余里，亦名太一山。丰德寺在终南之丰谷，准僧传本号丰谷，后因智藏法师居之，故改为丰德耳。撰即训述，示其谦也。准下批文，凡经两出，此即后修之本。
观夫圣人之利见也，妙以清澄界系、亡我静倒以为言焉。
序文，序教源中，初科。通叙如来出世设教之旨，意明羯磨教有所归。观谓以意推详。惑尽理明，行极果满，谓之圣人，名通凡小及以因行。细而简之，今此乃局妙觉极果，又复别指此方化主释迦本师耳。利见，周易·乾卦，二、五两爻，皆云利见大人，彼明国君出潜、登极，必合时心，万物宜睹；今谓如来乘时应世，机缘成熟，群生宜见，故借彼语以明垂应。
妙以，犹言要使也。界是苦道，系即业道，我倒即惑道。由惑起业，因业感苦。欲脱此苦，必先以戒禁捉业非，故曰清澄；次以定、慧缚杀烦惑，故云亡静。界即三界六道。系即七支十恶。我即人执。倒即四倒：无常计常，苦逼计乐，无我计我，不净计净。通而为言，不出四住、五住、见思无明也。释尊一代所说教门，大小虽殊，理尽于此，更无余途，故云以为言焉。若据毗尼，本唯止业；今从佛意通远为言，即下云凡所立教，无非为存灭惑是也。
故张三学之教源，显八正之道业，扬四部之清训，树五众之良规。莫不横厉重关，高翔极有者矣。
次科，初示教本。众生沈溺，既唯三道，佛设教门，不出三学，对业立禁戒，对惑立定、慧，惑倾业丧，则苦道毕矣。若准高僧传论，即对三业以立三学，戒对身、口，定、慧对意，病唯齐此，药不空施。法门虽多，皆从流出，故云教源，故下云通进道门，不出三学，一切圣人并由斯路是也。就此三学，离为八正，故云显也。一者，正见；二、正思惟；三、正语；四、正业；五、正命；六、正精进；七、正念；八、正定。此八通名正道，出世正业，简邪行故；亦名圣道，四圣所修，简凡位故。准下疏云：语、业、命三，是其道戒；念、定、方便，义约禅静；正思及见，此为慧观。上二句彰教行。下二句显被机。四部清训，即经论化教，通道俗故。僧、尼、士、女，谓之四部。五众良规，即律藏制教，局出家故。
莫下，结叹教功。六道深固，故喻重关。厉犹辟也。无色天顶，谓之极有。翔谓飞举也。此明三藏无漏圣法，横则辟开六道之门，竖乃高超三有之表，灭恶生善，革凡成圣，显上清澄亡静之义也。
然则学虽多位，诚戒居先。岂不以众善宏基，依因之所本也？
别明中，初科。上句蹑前三学，次句独推戒功。岂下，出居先所以，有二义：一者，万善宏基，谓出生万行，宏即大也；二者，依因所本，谓能发起定、慧。即遗教云若无净戒，诸善不生，又云依因此戒，得生禅定、灭苦智慧是也。
自古详教，咸分两途：化教则通被道俗，专开信解之门；行教则局据出家，唯明修奉之务。
三轮则摄于忆念，四藏则统在毗尼。义约则行教所收，从文则归承法聚。
止、作两善，名实昧于即机；受、随二戒，愿行标于时众。
所以前修后进，成诵维持，代渐浮讹，不无沿滥。
次科，通叙中。初总分两教；三轮下，别叙毗尼。
初中。从古皆尔，故曰咸分。就文，二教对明两别：道俗出家，被机异也；信解修奉，立法异也。戒疏云：何名化教？开演化导令识邪正，教本化人令开慧解，本非对过而立斯教。言行教者，起必因过，随过制约，言唯持、犯，事通止、作。戒律一宗，局斯教矣。
就别叙中，又二：初四句总判所归；止作下，别示宗要。
初中，上二句通对余藏，下二句局就律宗。三轮者：一者神足，为无信也；二曰说法，为无解也；三须忆念，为无证也。由此三种，运转不绝，故并名轮。前之二轮，摄余二藏，后之一轮，即摄律藏，虽复互兼，不无偏胜。言忆念者，谓毗尼立法，殷勤嘱累，制令记忆，不使遗忘。所以常尔一心，违皆制犯；故知常勤观察，始号奉持。四藏者，三藏外加一杂藏，用收众典。今明戒律，四中之一，制法虽多，毗尼总摄，故云统也。义约者，从理而判，此即取上总分，别收律藏。从文者，且就本律。二众戒本，二十犍度，皆名法聚。准五百结集文，比丘事聚在一处，名比丘戒本，尼戒亦然。受戒法聚在一处，名受戒犍度，乃至诸犍度亦尔。犍度梵言，即翻法聚。是则一部始末，通归法聚所收。
别示中。止作两善，即二持。名即名字，实即体相。昧谓草昧，取创始之义。周易云：天造草昧。即机与下时众，并目当时禀化之者。受随二戒，受戒是坛场愿体，随戒即后起行相，故云愿行。标谓指其大端，未为尽理。
所以下，结示。上二句示前世传持，下二句明后代讹滥。凡古今文字，播于众口，相传诵习者，谓之成诵。浮讹言其时变，沿滥谓其义乖。
自法流东夏，开务寔繁。戒本、羯磨，争分异辙。良由受体止持，摄修之极无越戒本；据行作持，量处之要其唯羯磨。
次别明羯磨。叙古，集本中，初文。
初二句，推往古弘传，自汉至唐，涉于九代。对西曰东，大国曰夏。或弘传三藏，或立法行事，皆谓开务。历代非一，故曰寔繁。
戒下，次明二文独盛。体行、止作，摄修量处，即二文之宗旨。只由极要，致使递代弘持甚众。所见既别，故曰争分；各立宗途，故云异辙。辙，即车所由之道。
戒本序致，如别所陈。羯磨众氏，义须详显。
或单翻出，或依律文，或准义用，或引缘据。酬校诸本，成务纷纶，增减繁略，互见得失。单翻则失于文旨，包举难寻；依本则得在执据，前后易惑；准义理虽无爽，藏迹可嫌；缘据似是具周，止存别见。并随事寻诵，臧否冥然，唯可卷收，信殊龟镜。
次科。
初二句，指略戒本，即含注戒·序叙古所出，亦有四家。非今正意，故指如彼。
次正列羯磨，又二。
初列名。众氏犹言诸家。单翻者，按怀素律师序云：曹魏铠律师于许都集，题云昙无德部杂羯磨。及曹魏时，又有昙谛律师于洛阳集，题云羯磨一卷，出昙无德部。昔以次句用收谛本，然彼出于曹魏，则非即今一家，又受日加乞牒入羯磨，复非依本直诵。今详铠、谛二本，并是单翻，俱出曹魏，意以此句通收二本。依律者。祖师之世，别有一家，列次文句一依律本，即下明受日法云近世诸师不加乞辞，准律直诵，颇符今注。祖师所集承用此本，但立篇次以类集之。彼本依律缘起，随有随录，无有义类，故下斥云前后易惑是也。准义者，即元魏慧光律师于邺下集，此同昙谛本。意详，光师即用谛本，但加义注，故云准义。首云三藏者，即撰号自称三藏法师。引缘者，谓据律缘起，即隋朝法愿律师于并州撰，兼出章疏，并、汾盛行。
酬下，次对校，为三。
初四句通示诸过。酬即是对。成务纷纶，谓事无伦序。增减繁略，言不得其中。如受日乞辞，或加、不加；解戒场法，或出、不出；分亡物法，或二，或三；作法成缘，或六，或七等。增则成繁，减则成略，又可增减约法，繁略在文。互见得失，言未全是也。
别点得失。单翻中，彼无注释，故失文旨，复不辨缘成，则羯磨纲要在文不显，故云包举难寻。此本全失。后三则兼得失，并上句纵与，下句夺破。易惑谓前后不次，使人迷乱，义见上文。爽亦训失。光师之本，或用他文及加自义，并无标简，谓之藏迹，参混圣语，故曰可嫌。今家不尔，引文约义，一一标显，即羯磨·序云：律藏残阙，义有遗补。故统关诸部，撮略正文。必彼此俱无，则理通例决。并至篇具显，便异古藏迹。别见谓所见不通。
并下，总斥无用。随事寻诵，谓机生取用也。臧否冥然，谓如非不辨也。不堪依用，故可卷收。不足凭信，故殊龟镜。龟辨吉凶，镜分妍丑，殊犹乖也。
又依本缀疏，广引游辞；附文摘义，鲜逢其器。逮于近世，继有作者，盛解律文，空张辞费，至于行事，未见其归。抚务怀仁，实增劳想。
缀疏中，二。
初斥前代。游辞谓非要之言。附文摘义，述疏之体，能此撰述，实难其才，故云鲜逢其器。
次斥近世。初二句标人。逮，及也。次二句叙非要。至下二句明失本。抚下二句示伤感。辞费谓言辞过实。抚务谓惜其正轨，怀仁谓悲于来学。劳想谓积念成劳，此见圣心为物之切也。
今不揆庸昧，试纂圣言。削彼繁芜，增其遗漏，具依正量；傍出行用，各显部类，仍随义举；指瑕则知过宜改，摘理则思择有踪；时务则广树厥仪，同废则略题名相。
明今中，初科。
初二句，总叙撰集。揆即训度，对下圣言，故云庸昧。未敢自许，故云试纂，纂即集也。
削下，别示文体，七段。
初、示删补。繁芜遗漏，义见上文。
二、依正量。谓羯磨文句一无加减。
三、出行用，即诸篇布设行事次第。对本羯磨，故言傍出。
四、显部类。谓集成十篇故，或可所引诸部，并显名题。
五、随义举。下文标云义设等。
六、明取舍。指瑕者，下文破古，皆标有人等。知过宜改，令舍执也。摘理者，谓取他所长。思择有踪谓考校得实也。
七、明随机。时务，如受、结、说、恣、衣药受净等。同废，如二大界、三小界、忏上三篇罪等，下并标名，不出其法。树字上呼。厥，其也。
上之七段，若合题目，初是删补，末示随机，中即羯磨。又复一一反古所集，对前可解。
本虽行世，于理未陈。故复相从，勒开文义。
出疏中，初文。上句指前，次句起后。理即是义。随文披释，故曰相从。勒犹析也。
余老矣。恐徒移日晷，妄损正功，耽滞无益之辞，以送有涯之命，诚不可也。大集法行之言，律颁常一之教，此而不审，余竟何言？
次科。初叙惜于时功。大下，次显审其宗旨。若唯循旧，一则虚费，二乃乖宗。斯疏所兴，深意在此。准下批文，贞观九年创制，将近六十，至二十二年重修，已及七十，故云老矣。前著后加，皆未可测。晷即日影。无益辞者，诸古疏也。有涯命者，报有期也。大集第七宝女品云：世尊，云何菩萨修行法行？佛告宝女菩萨：不舍亲旧，知恩报恩，怜愍一切，修于忍辱，难施能施，慈心护戒，思惟善义，护持正法，善护众生，净身口意，清净其行，乃至勤修六波罗蜜、四念处、八正道，是名菩萨修行法行。四分·大小持犍度云：初夜后夜，精进觉悟。若在昼日，若行若坐，常尔一心，念除诸盖。颁，赐也。经称法行，旨在修行，律制常一，意存摄念。苟不体此，则失宗要，被物无功，终成浪述，故云此而不审等。仍知今疏，专被摄修，讲学讨论，勿忘斯意。
所题昙无德者，中梵本音。唐言译之，名为法镜。部谓党类之别名，运起正法之初位。四分即说之断章。言律，乃行所诠教。对彼繁略，故题删补，对彼潜务，故曰随机。羯磨天音，人翻为业，凡百所被，莫不成济。
且开大略，广要如后。
释题中，三：初释人名，次释律号，后释本题。
初中。亦云昙摩德。翻法镜者，戒疏云：能照达万法。亦云法正，明慧卓朗，除邪倒故；亦云法护，兴建正法，不坠于时故。党类者，约法则指其部文，就人则约同所见。运即是时。正法千年，佛灭百年便分五部，故云初位。
律题中。断章者，四度传文一部方就，随说止处即为一分，故云断章。断字上呼。行所诠者，所即语辞，别于余藏，故曰行诠。
本题中。对彼者，即指古本。繁略，义见上文。潜务谓时所不行者，如二大、三小、谏治、悔重等法，古皆备出。今本但存现行要用者，故云随机。机即弩牙，喻其要也。羯磨翻业，下文具辨，被事成济，即是业义。
且下，结指。上句通指前序，或云别指释题，下句示后疏文。
然业理幽微，一宗枢要；寄兹略示，启悟来蒙。
且夫诸法常住，则知真妄同源；方便随宜，故说从真起妄。真理本寂，清净湛然。不守自性，从缘发动，动即业相；动之不已，炽然粗显，变起世间、众生、国土、凡圣、因果，一切诸法。此理事相对以辨业也。
又于一心中派出诸业，六凡为染，四圣是净。由诸众生迷理起妄，随妄兴业，流转六道，则为染也。有能觉悟，反妄归真，修解脱道，超出诸有。二乘之人名无漏业，菩萨及佛名大悲业，对望六凡，通名为净。此约染净以明业也。
又三界见思无明烦恼，并业所成，无别有体，涅槃云业作烦恼，烦恼作业。三界六道一切苦报，皆酬往业，业成于报，报体即业。故知业积成惑，业变为报，三道轮转，无非是业。此约三道以明业也。
又业由心起，心随境生，境既无量，业亦非一。所缘虽众，能造唯三：身、口是具，意为业主。意即业思，思即行心。是则一切善恶业相，皆心所造。此约心境以明业也。
又三毒所起十不善行，是三途业；谄诳强狠，即修罗业；归戒布施，即人天业；无漏八正，是二乘业；六度万行，即菩萨业；无缘大慈不思议用，即诸佛业，如起信赞佛偈云最胜业遍知等。但六凡迷业，三圣修业，唯佛证业，故知业者遍该十界。或云三恶三善，或云四恶，人天为善，或云六凡为恶，四圣为善。此约因果以明业也。
又五阴中，一阴是色，四阴是心。识、想、受三，悉是无记；流入行心，方成善恶。就此行心，复分三性：善、恶如上；无记业者，痴、狂、心乱、睡眠、误忘，悉无记业。善、恶二业，招生感报。无记业者，不能感报。或云不招总报，亦感别报，如成论梦中造业，五分梦中结五吉罗之类。此约三性以明业也。
又大小两乘，经律论藏教相所诠，唯戒、定、慧。当知三学，行之本也，教由生也。行即是业，诠行成教。是则三世十方一切佛法，无非诠业。此约教行以明业也。
又十善、五停、四弘、六度、一切观行，并化教业；毗尼所诠开、遮、轻、重一切律藏，并制教业。化据理性，理有顺违；制就教法，教有持犯。此约化制以辨业也。
又总括一化，三宗不同。一、明受随作、无作体，如戒业章三体差别。二、随行持犯成就处所：有宗动色，假宗重缘，圆教瞥念。若持若犯，并准此三以为分齐。此约大小以明业也。
又杀、盗、淫等身口非违，生死根本，方便正念护本所受，名止善业。策勤三业，有善起护，众别等法，名作善业。违止名作恶，反作名止恶，即止、作二犯。此约止作以明业也。
今此羯磨，义翻为业，名通体局。且用十门一一简辨，则临机秉御，莫不成功，主教传通，了无滞碍矣。
本文中，标题。前是序题，此即疏题，有本不存，乃是写脱，比戒疏、事钞，义必具之。题下注字，标卷始末，意使先知文相起尽，不可擅除。
将欲造文披释，先以义门开解。深求教旨，意存决务。随务辨成，不过四位：初谓圣法，即能辨之教；二谓缘务，即所被之事；三谓秉御，即弘法之人；四谓安立，即设法之所。故律显法，具现方成，今约机缘，非四不立。
立章中，初文，初叙意。造即训至，披即是分。决谓决断，务即法所被事。
随下，列示四位，即法、事、人、处，羯磨大宗。众法、别法非四不成，一部始终不离此意，首先标举，其致在兹。若望众缘成法，则圣法是其正宗；若据秉法被事，则缘务是其本意。
故下，引据。律显法者，即灭诤中明诸羯磨，须具现前毗尼。彼云：有五种现前。云何法现前？所持法灭诤者是。云何毗尼现前？所持毗尼灭诤者是。云何人现前？言议往反者是。云何僧现前？应来者来，应与欲者与欲，得诃人不诃者是。云何界现前？唱羯磨作制限者是。彼因断诤，故用毗尼，今通诸法，故唯存四。第三即所被事。第五且据众法，故局作法；今明安立，须通两界，故彼文云此现前法，通一切羯磨。则知准彼五现，为今四位耳。
且依四别，并以义求，然后对法相摄分齐。
正释，分章中，大分二章。依四别者，即上四缘。一一缘下开章广辨，故云义求。对法相摄，即下总论四缘，下文牒云对上四缘，相摄通塞是也。
初明圣法，所谓羯磨，略为四门：一、教兴本意，二、显名定体，三、辨务缘成，四、广明非相。
初教兴意者。自三宝降世，俱敦缺有之机；凡所立教，无非为存灭惑。
初能辨教，教兴意中，初科。上二句明出世意。具举三宝，不相舍故；从本垂应，故云降世。厌世拔俗之士，名缺有机。敦，崇也。下二句明设教意。凡所之言，该乎一代；灭惑超世，三藏并然。
然则佛、法两位，通赡道俗。唯斯僧宝，独据出家。明功上邻极圣，显德下济群有。
别示中，初科。上二句总叙佛、法。赡犹摄也，慕佛禀法，不局道故。唯下，别明僧宝。初二句示位。入僧海者，必出家故。下二句叹德。上邻极圣者，三乘因种故。如律瓶沙王施佛园，毗舍佉母施佛衣，佛并劝令施僧之类。故知功力尚等于佛，况小圣乎？下济群有，六道福田故。言群有者，正报即四生，依报则三界，开为九有、二十五有。
但由僧海宏旷，行位殊伦。或内外以分途，或凡圣而启路，或约宝通于缁素，或就仪辨于持毁。
次科。上二句通示，上句明其众多，下句显其行别。或下，别列有四对。一、内外对。五停心、总别相念，名外凡僧；暖、顶、忍、世第一，名内凡僧。二、凡圣对。总上两凡，更兼薄地，并为凡僧；初果至无学，通名圣僧。分途启路，理同文互。三、缁素对。言约宝者，初果已上，学及无学无漏功德，名为理宝，亦名第一义僧；但取证果，不论形服，如律见谛白衣，同入僧海，故通缁素。四、持毁对。仪即威仪，通目篇聚，持戒、破戒，二僧别故。上来四对八位：初唯局凡，第三局圣，二及第四并通凡圣。
至于事务符会，要以情见相投。同和则上善可登，同忍则下恶可灭。非假声教，何以通之？是以如来，体斯弘理，故制御僧方法，随有别住，普使同遵。但得其缘，无非成遂。
三中。
初句明事起，要下，显须和。情见即六和之一。上善即受具，下恶即悔重，略举此二，总余生善、灭恶一切羯磨。登，成也。非下，明假教。和忍在心，非言不显，故须言教以通众情。
上叙机缘，是下，正明制法。初二句明知机。故下，明立法。御僧方法，即羯磨也。随下，示制约。随界同遵，不得乖别。但下，显成功。缘即机事，或可人、法等缘，两释俱通。
就第二门，复分四别：一、释名目，二、定体相，三、分广所以，四、诸部同异。
初、释名者。
所言羯磨者，中梵本音，此翻为业。业谓成济前务，必有达遂之功。故明了论中，亦同翻业。现今译经，声传羯磨，必翻称业。
第二，翻名中，初科。初翻名。业谓下，释义。成济是能加，前务是所被。羯磨词句，当体言音，身不乖仪，意无异想，三业构造，众、别等行由之成决，即名此法谓之为业。业以造作成事为义，如十善、十恶，能成因感果，故并名业。此就能造作体为名。若论所发无作业性，如后广明。故下，引证了论，具如后引。现今译经，即指唐翻。祖师曾预译场，故得其实。
自古至今，有翻羯磨为办事者，非无此义，但用功能往翻。
然能事乃多，要唯有二：初谓生善事，如衣食受净、人、法、结解，并随行善而得生也；后谓灭恶事，如忏罪、治摈、灭诤、设谏。名通善恶，理在除愆，皆由羯磨前务夷荡，故受此名。又生善之极，勿过受体。由作法和，便发戒业，量同太虚，共佛齐位也。灭恶之大，勿高忏重。若不洗过，生报便堕；由此羯磨拔之，能令九百二十一亿六十千岁阿鼻苦报，欻然清净。岂非办事？
次科。
初标古示名。百论但翻为事，相传加字助之。事钞犹存此翻。
问：前云成济前务等，岂非办事？今古那分？
答：前以业翻名，以功能释义；今此直以功能翻名，于义颇疏，故所不取。
然下，依名释义，文有两段。前通约诸法释。食即是药，人谓差举，法即说恣。夷，平也。又下，次别约二法释。量同太虚，法体广遍故。共佛齐位，功德高深故。言生报者，凡报有三：一、现报，二、生报，三、后报。犯重岁数，出目连问罪报经，彼云：犯波罗夷罪，如他化自在天寿十六千岁，堕泥黎中。于人间数，如文所引。彼经不定狱名，此准僧祇云堕阿鼻。经音义云：阿鼻翻为无间，一、身无间，二、苦无间。学者多迷生善灭恶二事，请考此文，足为明据。
诸部亦称为剑暮者，盖取声之不同也。
三中。波离问经名为剑暮。剑，羯，暮，磨，音小讹耳。
然以业义通于道俗，谓此作法非局在僧。故存梵言，简异通者，知羯磨事非俗行故。
简辨中，初文。初叙华言通滥。业义通者，如七支、十善、动不动等，不局道故。名义既通，必生疑滥，故云谓此等也。故下，正出存梵所以。简滥遮疑，又复生善故也。
但以唐梵翻译，详核未通，师资传授，习俗难改，乍闻为业，绝听惊心。今依正翻，傍通旧解，想无昧也。
次科。初示翻译之疏。师下，明相传执旧。闻而不从，故云绝听；异于常见，所以惊心。今下，显兼通。正翻为业，傍通办事，臧否自分，故云无昧。
二、定体相者。
自古诸师依法出体，但广明非，翻非如法。今不同之。律有正体，无宜不立，故异由来所述法义。就门分二。
次定体相，叙古中。依法者，法即羯磨。谓依律中七非羯磨，辨示非体，以非显如，如即法体，如后七非，显体中明。今不同者，律有三法，即法是体，何须别求？反验古解，总有二过：一、律既有体，不当强立；二、翻律七非，但偏众法，不收对、念。反上二过，故云异也。
初、明体者。
然此教法，正据缘成。缘则通于内外，定体则繁。今但克相以论，实唯言教，问僧和忍，义非余设。即以声相相续善色为体。若据事成，感发业量，是谓作与无作也，广如戒业章中。
约论中。初遮简。缘通内外者，即有情、非情也。人唯局内，法、处局外，事通内外。缘相既多，从缘定体，体则不一，故云繁也。如上古师翻非明体，则涉诸缘，故特点之。今下，正示。克相谓定约所秉言教。声相简余尘。相续简一念。善色简恶、无记，声是不可见有对色故。上约能被示体，若下，指所发如后。量即体量。戒业章见受戒篇。
问：相续善色，与作何异？
答：寻后相比，自可通之。
今依律宗，全无三聚摄法，但有随相明体。然则法随事兴，事繁法广，不可论体。法假人弘，人分三位，谓一人、众多人、僧人。故法随人，亦分三体，谓心念法、对首法、羯磨法。
依律中，初文，二：
初标所出。律无三聚者，显上善色依诸小论。诸论明法，并约聚收：一、色聚，二、心聚，三、非色非心聚。随相即下三位，并见律文。
然下，正示法体，有二。初明不随事立。事即所被，且据众、别，百八十四，故云事繁。立法数同，故云法广。法假下，次明须对人立。先列三人，下列三法，配对可知。即此三法，是律正体。
问：此亦依法，与古何别？
答：略如上辨，在文自异。
若据律本，以三羯磨，谓单白、白二、白四，用通摄者，但据众法为言。今约成业办事，亦通别人，故别秉法理称羯磨。所以十诵、四分咸有诚文。然律但明僧法，余不彰者：取建业功强，勿高大众，故偏受羯磨之名。举事约文，义皆通也。
次科。初示文局。律云：有三羯磨，摄一切羯磨。谓单白、白二、白四。今下，义判。人虽非众，成业不殊，理无异号。所下，引据。十诵，心念分衣，佛言善作羯磨。四分，受五戒、三语受具，皆名羯磨。具如后引。然下，究律所以。举下，结归上义。举事即前义判，约文即前引证。
二、明相者，据法本体，义张三位，随相略分，以为八品。
次明相中。即上三体，各有别相。相虽分八，随事仍多；揽相归体，体唯三位。文列八相，随一相下，略举一二。对寻本文，未劳委释。
初、心念中，自分三品：但心念法，如朝夕常念四仪等事；对首心念法，如持说衣、药等也；众法心念法，如说戒、自恣、分僧物等。
但心念下举六念者，若据羯磨，止出三法，今以六念义摄四事、四仪历事起观一切心念，后科所列，例亦皆然。如杂法篇，委明其相。
二、对首中，自分二品：但对首法，如白告、受净等；众法对首法，如舍堕、说恣等。
三、众法羯磨，自分三品：单白法，如和白、说恣等；白二法，如结、解诸界等；白四法，如受、忏、治、谏等。
僧及一人法各分三，对首一法但分二品，故有八相也。
三、明分广所以者。
分广所以者，前于三体广分八相，但列名数，然犹未明开张之意，故立此门，以彰教旨。
但由法不孤起，起必托事而生。事虽众多，大分三品。
叙三体中。文对三事立三法者，量病处药，不可差故。前文随人立体，则彰所秉之阶差；此中对事显法，则明能被之来致。当知人、法、事三，三三互望耳。
初谓小事，未假证成，一人独秉，便能遂克。如上所列。
小事中。列相已明，故指如上。
次谓中事，中犹通也，法虽众多，微通大小。谓对首羯磨必假境缘，若无所对，分通心念；众法治忏是所常行，必界僧少，兼通对首。故此一法，分通大小。
中事中。初训字。
法下，释义。初通示。谓下，别释为二：初释通小；众下，次释通大。众法治忏，且据说、恣、舍堕等法。
故下，结示。
后谓大事。如住持众德，匡摄僧仪，息邪静谤，悔除极法。自非僧位，莫能办之，故曰大事也。
大事中，初科。住持众德，即受、结、说、恣；匡摄僧仪，即诸治罚；息邪静谤，即诸谏法；悔除极法，即夷、残等。
然僧得自在，通塞适缘。上得兼下，下非僭上。故说戒、自恣，事通僧别，乃至心念亦通辨之。虽作法或乖，而表净是一。良以戒法相摄，自他双被故也。余有不通者，或是事重，或是被机，情事相投，义须堪济，故限当位，不通彼此。
次文。
初总标。处判成不，一出僧命，故得自在，此即律本开解戒堂之语。适犹称也。
上下，别释，又二。初释通者。大事通对、念，中事通心念，故上得兼下。小、中二事，不通上法，故下不僭上。下举说、恣，显示兼通。作法乖者，辞句异故；表净一者，所为同故。良以等者，示通意故。且约说、恣，余见后文。余下，次简塞者。事重如受、忏、治、谏等，被机如诸差、结等。情事等者，示不通意。
重就此三离八相者。
就心念中，离分三相。
以但心念法，事是常行，来往系心，衣食起观，止得独运，岂向他陈？余者例然，故名此也。
次分八相，但心念中。据论羯磨，必具言章，系心起观通归六念，故得引之。运即是作。
二、对首心念者，事实假证，缘阙故开。但以衣、钵受净，待形为要，若不曲听，教非通济。本唯对首，末开心念，从本为名，故名此也。
对念中。且举衣、钵受净。安居、受日，缘至必行，故同开也。
三、众法心念所以立者。事实僧成，义非独济。但以说恣等法、衣服施缘，形心所资，方膺道业，故虽僧秉，通济别人，故名此也。
众法念中。说、恣、施衣，更兼亡物，故云等也。衣即资形，法即资心。膺，亲也。
就对首中，离为两相。
初明但对首法者。如告白证成，持、忏等事，若不引证，情想纷驰。缘假他成，业由自吐，彼此相会，方得济机。故因境对，便立斯法。
但对中。白告如白入聚、白僧残等，持即加衣、加药，忏谓悔下诸篇。纷驰谓不专一，不成业故。缘下，示名义，即简众法，缘、业皆他。
言众法对首者。如忏舍等事，下凡累障，动与持违，衣、药之间，谁能清净？必有违犯，要假僧除。时缘或乖，减众亦许，仍从本位，故曰众法对首。
众法对首，初科，略举舍堕。等，余说、恣、得施、亡衣。
此之一位，本是僧行，故作法时，还通界集。故文云：不得别众，虽舍不成。不同心念法中对首之法：通界无人，听成心念；得人别众，即是本位。若据众法心念，大略同此，通界无别，方成本法。名相显然，无劳解也。
次科。
初明本位，又二：初示制；不下，简异。心念法中对首者，即对首心念。无人暂开，有还本位，本是别法，不劳尽集。
若下，次点前法。亦制尽集，故曰同此。众法是本，心念是开，故云名相显然等。
就众法中，离分三相。若据和白处齐，前事得遂，义不分也。但以僧情难一，事分小大，随务裁法，故开三品。
众法中，初科。示离合意，在文可见。
初单白者。如说戒告众，僧所常行，圣制同遵，有背结过。未假烦请，随作便遂。初牒事表陈，劝僧和忍，名之为白。即此成遂，有作业之功，名为羯磨。
单白中。初明事轻，且举说戒。初下，次显法相。
若非常务，情和稍难，如受日、离衣、差使、处分。故须一白牒事陈情，一羯磨量其可不，方能成遂，故曰白二羯磨。计又应名白一羯磨，以白与羯磨双建其功，故曰白二也。
白二中。初举事。望前故难，对后尚易，故云稍也。稍即训少。故下，显法又二：初分示；计下，决名。
若情事殷重，和举转难，如受忏大仪，治摈重罚。故须一白牒陈，三羯磨量可，方能成遂，故曰白四。亦以一白、三羯磨，通为四也。
白四中。举事、显法、决名，并同上也。
然此三位，约文乃局，就义通成。但白据表唱之缘，羯磨显功成之用：此为局也。单白一法，即辨前缘；初、后羯磨，非无表意：此据通也。
料简，通局中。初总示。但下，别释：初明文局；单下，次明义通。单白辨缘，不唯表唱；羯磨表意，岂独成功？彼此具兼，义非偏局。初后羯磨者，即白二、白四也。
然文分前后者：以陈情之高者，莫不名白；功成业就者，要唯羯磨。故结集、翻度之人，取意分于前后。
前后中。三法安布，单白在先，虽复两通，不无偏胜。据论佛世，随缘制法，本无前后，故推结集等人。结集即波离、法正，翻度乃觉明、竺念。此明律列独头单白在先之意。若二种羯磨白法前后，佛本自安，非后来也。
若论律本，通曰羯磨，如上广列。今据随事大小难易不同，故法依之，分广其相。
离分中。律云：有三种羯磨，单白羯磨、白二羯磨、白四羯磨。据名各立，本无差降。如上广列，指体相中。上文所明三法优劣，非本律文，故云今据等。
问：心念之与众法，约事各分三品。未知对首据何独为二位？
料简中，问离合者。上且依律第列八品，今于对首中摘出中兰，自为一品，例亦分三，共为九品故也。
初问中，举念、众两同，责对首独异。
答：语事为论，乃殊品量。且统裁之，随分三位，约事九品，法亦同之。何以明耶？如心念法中，所被下事，既局三位，自分三品，谓下下、下中、下上也。众法之中，所被上事，当局位三，自分三品，谓上下、上中、上上也。对首之中，亦应三品：如持衣、说净，名中下事；如忏舍堕，是为中中；若忏偷兰，众多对首，得为中上。故亦随相分为九也。上以偷兰非僧忏，故入但对法收。今依律中，令小众悔，听问边人，故开成一位耳。
答中。
初通叙对事分法。随分三位，谓三品事中，皆可分三，则于对首离出一品，故为九品。约事分法，法亦有九，故云同也。
何下，次别列品位又三：初、明心念，但念为下下，对念为下中，众念为下上；二、明众法，单白为上下，白二为上中，白四为上上；三、对首中，如文自列。偷兰三品，重兰摄在众法，轻者自归中下。今立中上，唯局次兰；然据作法，还即但对，而居众法对首之上。故诸问答，自此而生。
上下，会通。初决前合意；今下，显今离意。
问：舍堕、悔兰，俱非别众，如何分之以为两位？
转难中。悔兰小众，制问边人，亦不许别，即与忏舍理不当异。
答：据非别众，说、恣应上。悔兰限三，应归中品。然以舍堕通对一人，故名中中。悔兰其必问边，理归中上。以十诵云：重者界内，轻者界外。四分下文，小众故也。及时加法，界亦通收，与前说恣，盖是同也；对人多少，故有阶级。
答中。
初斥夺前难。舍忏但制别集，说、恣通收内外，若取别众，须推说、恣，不体今意，故且夺之。
然下，伸今所立。
初对舍堕以显通局。舍堕下通一人，中兰局定三、二，据分品次，于理显然。十诵三阶：初篇生重，界内大众忏；二、初篇生轻，二篇生重，应界外四比丘众中悔；三、僧残生轻，一比丘前悔。四分，即灭诤犍度，故云下文，彼云小众，二三人也。
及下，次对说、恣以明同异。上约别众明同，下据对人显异。界亦通收者，以界有人，亦不得别。然说、恣众法，僧私必集；悔兰别法，不集亦成。今此且据制必问边，一往言同，次科自见。对人多少者，说、恣不定，下通一人，则显悔兰人位楷定，故为上矣。
问：说、恣及舍，通界必集，据现到者，开成对首。此岂为中？如悔次兰，三、二人边便得成法，纵有不集，义应得成。此望前法，理应非上。
转难中。初难：众法对首，理合居上，由本众法，有别不成故。次难：悔兰义合在中，由是别法，纵别亦成；自可违制，不妨成法。
答：若据通集，实如来难。今据事大情多，作法稀就，故判中上。如说、恣等法，心念亦开；舍堕但对，便成清净。次兰不尔，忏必众人，以罪起初、二之篇，忏分三境之异，止得从义为中上矣。
答中。初纵许前难。今下，夺归正义，又二。初示所立。事大情多，即下云罪起初二篇故。作法稀就，即下云忏分三境异故。如下，比校。说、恣开独念，舍堕通单对，即显事轻悔易，反上二义。悔兰必众人者，尚非单对，况独念乎？言从义者，非文所有，酌理立故。三境即上三阶。
问：如上广相，随事三、九不同。古来所传百一羯磨，其相何耶？
次明多少。问中，初蹑前品位，二、引古申疑。百一羯磨，今见藏中，昔贤所集，故曰古传。
答：如古所传，百是数之总名，随事皆一羯磨，故云百一也，不无事义。若考核之，自有一事而须三、四者，如受戒、舍钵、德衣、亡物之类是也。从多限事为言，亦得局称一法。莫不随作业成，皆曰羯磨也。
正答中。初依古释名。百是所被事，一即能被法。事无限量，举百以总之；法皆通被，举一以贯之。不无事义，许其有理。若考等者，遮于后疑，恐谓一事止用一法，故举受戒等释之。受戒四法：一、差教师白，二、召入白，三、对众问白，四、正受白四。舍钵三法：一、受忏单白，二、行钵单白，三、护钵白二。德衣三法：一、差五德，二、付衣，并白二；三、上座和僧白。亡物三法：一、赏看病，二、差五德，三、付分法，并用白二。用法虽多，望事还一，不妨百一之名，故云从多等也。莫下，次释羯磨，可见。
若据伽论，恰有百一。故彼列名：单白，二十四；白二，四十七；白四，三十也。古人诵他异部，自略本宗。据四分中，统收其相，有一百三十四法。
显数中，初文。初引论示数。藏中百一羯磨，首标一切有部，则知出于十诵。论宗彼律，数亦同之。古下，斥古迷宗，即引本部大数示之。总括一部，故曰统收。百三十四，且举众法；心念、对首，多出他宗，故所不算。
有人细寻律本，更加十法者。又出僧尼互不同法，及同秉者，历数为二百六十一法。有人随戒各出二部，舍堕即有一百二十法。余者更张之。
次科，三家数别。初加十法，即百四十四。次师历数，二本并亡，未详何法。后师独分三十舍堕，受忏、还衣，一戒二法，僧尼二部，合数可知。更有多家列数不同，不复具引，故略指云余者等也。
今以正律本文，用法收事故，以三羯磨摄一切故。若随事者，事则无量，何止前数？以佛立法，令僧准行，如结集诸白，灭后举告，既非佛制，准义和用，莫非僧法。故不具舒，且约略大途，如上所列也。
三中。初据文立义。以三羯磨摄一切者，此正律文。若下，斥古局数。律文所出，且据缘起，非止此数。事既无量，不可随事以定法数。以下，显今从法。结集等白，并诸罗汉准法裁之，则彰三法统摄多事，不可如古据律定数。不具舒者，异前诸师细寻等也。且约略者，指前列数，非限定也。
四、明诸部同异。
计斯一门，诚为闲务，既非当部，徒费时缘。然则博赡为摄务之资，通观有经远之用。羯磨乃摄僧之大教，岂是管见而欲明乎？故当交映部别，审成坏之源矣。
四、明诸部，叙意中。初明非要。然下，次叙须明。初通叙为学义须兼济。摄务资者，助于行事故。经远用者，流于久永故。羯磨下，别显秉御必在通明。庄子云：用管窥天，用锥指地，不亦小乎？
依僧祇中，三品羯磨，如此所明；加一求听羯磨，故彼律中受日等事，皆用之也。十诵、五分，盖无异品，然于别人所秉，不出其相。唯十诵云：对首、心念分衣已，是名羯磨。敢依此文，统收众、别。
诸律中。初明众法。三律，三法并同四分。求听一法，唯出僧祇，同下了论中间羯磨。然下，明别法。诸律虽有对、念，散在前后，正出羯磨但列众法，故云不出其相。对、念别法，得称羯磨，十诵明文，故云敢依等。下引四分，五戒、三归皆名羯磨，乃是义准，而非明文。
明了论中：一切羯磨，唯有五种。故彼解云：羯磨名为所作业也。一切通论，悉称羯磨，与今唐翻恰然符合。
了论，初科，引论举数。故下，引解释名。一切悉称者，证名该众、别也。与今符合者，证翻名得正也。
论云：一者，所作相貌羯磨，谓如此时量，决事及时，必定应作。解云：如僧立制：比丘不得入于城市。为此事故，一年、一月，或复永断。所立约时、事，各有相貌故也。
相貌中，引论。彼论凡约年、月、日、时所制之法，皆名时量。次引解中，举事显相。不入城市，释上决事；一年、一月等，释上及时。事有相状，时有分限，故得是名。
二者，单白羯磨，但作一白，不说羯磨。解云：唱所立事，令众同知，名之为白。问听不遮，名为羯磨。据如此解，若僧时到前，名白问和，僧忍听后，即是断决，故成业也。又云：若唱所立事，不问听许不遮，亦称单白羯磨。如今僧中打木和白，一唱便定。
单白中，初标论。次引解。初约白法释。不遮即忍听。据如此等，疏家准判，只就一法分为两别，告众名白，成业名羯磨。又下，次约唱告释。
三者，中间羯磨，谓单唱白一分，羯磨一分也。解云：唱事、问听，皆不具足。在单白、白二之间，故曰中间也。如前僧祇求听之法。
中间法中，初据论，次引解。指如僧祇求听者，彼受日事讫，正用此法云：大德僧听！某甲比丘于此处雨安居。若僧时到，僧忍听。某甲于此处雨安居，为僧事、塔事出界行，还此中住。诸大德，某甲比丘为僧事、塔事出界行，还此处安居。僧忍默然故，是事如是持。
四名白二；五者，白四。如常所解。
四、五二法，大同当部，故指如常。
又云：后二羯磨，唯僧得作。前三羯磨，三人已上，若作通成。准此，单白一法，既有问听，云何非僧而得秉御？大德僧听，言何所属？今通其旨，三人和白，初则改辞，余文准用，义亦无爽。论通三人，岂不然乎？
会通中。初引论。相貌一法，别人可作；单白、中间，须僧秉御，那云前三通三人耶？准下，决通。初叙非理；今下，正决。初改词者，改大德僧作诸大德等。
大门第三，明缘成相。九种法办皆具十缘，如下文说。竖义者引之此明。
大门第四，显成非相，广如下文，至时当解。
三、四两门，即成、坏相，并指如后。法后合辨，故略标之，嘱令自引。竖义者，即讲解之师。
上来虽四，并是能成之法。今次第二，法所被事。
所被事中，初科。上二句结前，下二句生后。
缘境多途，要分为三：一者，为情立法，如受戒、忏罪、治举、差使等；二、非情立法，如诸界结、解等；三、情事合法，如离衣、造房、付钵等类。
次科。缘境，即事。事起不一，故曰多途；摄多归要，故但三种。三、情事合者，事即非情，如文所引。
是非互有，附法而生。总要举宗，无非实事，圣所制约，并不妄加。设有作者，或致破戒自恼，或复招讥妨业。随文显相，卒未可委。
三中。
初二句通标。以上三事摄一切事，一一事下各有是非，故云互也。并由加被，其相方彰，故云附法生也。
总下，别示。
初显是。实事言通，须知其相。钞云：并令前境是实，片无错涉，皆成法事。若一缘有差，悉并不成。如不覆藏与覆藏羯磨，即无事有法；又应与作诃责，乃作摈出，此即有药有病，施不相当。佛并判不成。故知事者必须称实，方称圣教。
设下，示非。破戒自恼是损自。如受具缘乖，忏治非法，戒场、大界标相不明，净地、摄衣事容虚谬，随有违教，无非结罪。招讥妨业即损他。如无病离衣、妨难造房等，一一犯戒，又复招讥。或可破戒招讥通前诸事。既容毁戒，岂不招讥？是则二损通该一切。
随下，示意。随文事多，无由委示，止可如上约义通明。
次解第三，能秉御僧者，四门分别：初、制意释名；二、定僧体状；三、明人法相对；四、广显是非。
初制意者。僧宝流世，元为生善。然生善在事，假法成立，法不自建，弘斯在人。故制羯磨，必由僧秉。良以五众为出世之田，凡所造修，无非拔济，故以僧和之法，能成胜业之缘。何以知然？如果向俗人，虽参圣限，以形乖法别，未许传授。所以五戒等受，授必出家，其意可见。
三、能秉。制意中：初、叙立意；二、良下，推所以。
初中。生善之言，通于自、他，世及出世。事即众、别行相。僧非事则不能生善，事非法不立，法非人不弘，则知事法并依人矣。
次所以中。初叙胜能。五众皆为解脱出家，能生他福，故喻如田。胜业即羯磨。何下，次举事显。果向即四果四向。未许传授者，此明虽圣而非师也。五、八二戒，通五众授，此明虽居下众，即堪轨物也。
言僧伽者，中梵本音，此土无名，比众以译。有加和合，乃是义用。故文云：僧者，四人若过；和者，羯磨、说戒。即如经律，佛、法、众也。
释名中，初科：
初翻名。僧出中梵，故此无名，既无正翻，故取比译。
有下，点异。或翻和合众，以众是名体，故和合为义用。次引律文，显体、用两别。下指经律，证上单翻。
若以众翻，则通三二。据别显德，非四不成，故存僧名，知非三也。余经云众者，彼不明僧义，故从此翻。律中恐滥，故存本也。
次科。虽翻为众，律但称僧，故须示意。以通名则滥于小众，据别德则唯局四人，简通标别，故存梵号。余下，释妨。以余经中有从华语，故此通之。若尔，上指经律云佛、法、众，是则律中亦有从华。如十诵、伽论，五众十众受戒，即五十二僧也。又如当部戒场缘云有四众、五众事起等。今作二释：一者，从多为言，虽诸律中，华梵互举，多云僧故；二者，诸律余处，或标为众，正明能秉，并云僧故，如下引律四种僧等是也。
相从和义，不无其理。单、两相翻，比众是本。
三中。上二句纵古。以义助名，故曰相从。下二句夺归。前译本梵唯标名体，彼加和合，则名义双标，体用齐举。梵语唯一，华言兼二，故云单、两相翻。然终非对翻，故云比众是本。
然此俗众，三人已上；佛法显僧，其必四人。莫不揽假成用，义相类也。
四中。初示数异。莫下，显义同，即前所谓比众以译，义见此也。
二、定体状，就分为三：初、列数定体，二、立相所由，三、摄用分齐，并释除疑执。
就初列数。或凡圣分二；或仪宝分二；或功用以分，即事理两和。理取会正，非此所明，事取即用，是所机教。
次定体状。列数中，初科。文列三对。上二即合前教兴意中四对八位耳。初即内外凡圣，二即约宝就仪，比之可见。第三，功用。前虽不列，义蕴其中，以事和通凡圣，理和唯局圣。又事即收仪，理即目宝。言功用者，功取断证，用取行事。初果已去，见真谛理，理无异体，圣证皆同，谓之理和，故云会正，即证圣也。断证阶位，推彼经宗，故非所明。今论作业，正取事用，故是机教。
然事和显相，还指法通。必于说戒等法，相顺同崇，水乳无二，便能随法待用。故列三僧：对心念法，立一人僧；对于对首，立众多人僧；对于众法，立四人僧。僧虽名众，以下三人同成众故。众无别体，还揽缘成，故于缘中分兼众义，且列三相。
次科。初明对法显相。说戒等者，等取羯磨。水乳无二，戒疏云如水合水，如乳合乳，二物各论，可喻和相。僧虽下，会上别人得名所以。众乃别人所聚，别即成众之缘，故虽一人，望能成众故，分兼得名。且下一句，示其总略，别分七位，如下自明。
言僧体者。
有人言：依诸小论，以五阴实法为体。总阴成人，人为别用；四人和聚，成于僧用。故俱舍云：僧和合，以不隐没、无记为性，行阴所摄。
二、定体中。初师为三：
初、立体。诸小论即俱舍、杂心等。五阴实法，即报得色心，色总四大，心离一识。阴是聚义，五种和聚，故名五阴。
总下，次、显相。人为别用，据一人也。四成僧用，正僧体也。
故下，三、引证论文。初约性简。不隐没简不集，无记简善恶。即显现前报法是僧之体，此明据也。次约阴摄。彼宗明法，并归五阴，体虽实法，和聚成用，故入行阴摄之，不妨体非造作。
有人约律准论，取成实意。揽指成拳，揽阴成人，人假为体，实法无用，四人假用为僧之体。而用无别体，还以四人阴本为体。如身口业无别有体，还以色声为体。
次师中，初科：
初正定体。约律准论者，由彼成实正宗四分，宜取彼论出今律体，则显前解未善宗途。揽指成拳者，指喻五阴，拳喻人假。人无别体，阴聚为人；望阴是实，故人名假，假通余趣，简之以人。实法自体无记，非用；法聚为人，人方有用。其犹五指成拳，拳能挥举；五行成器，器可施为。问：假之与用，为同为异？答：实法成人为假，人能造作名用。问：假、用既别，何者是体？答：文云四人假用为僧之体，岂不明乎？上云人假为体，且偏举耳。
而下，次显一异。假用是能依，故无别体；实法为所依，故还以阴为体。
如下，引例。假用如身口业，阴本如色声。
若尔，则与前师何异？
答：前指实法，即为僧体；今明阴本，自推假体。故知僧以假为体，假以阴为本，异可知也。
今存后引，是所当宗。然律本文，不就义理明体，故不广引。
次科。初示取意；然下，显略意。律中约数，不明假实，故云不就义理也。
有人但依律本，约数明体，谓一人、众多，至于四人。并取三根清净，无非法相，便成僧体。如对一人持、说、告白，若非足数，虽举不成。故僧祇云僧无破戒、不清净也，又十诵云清净同见，是名为僧。
第三师所立，对前二家，总有三失：一、远取诸论，不依本教；二、但云四人，不约三位；三、但取假实，不论净秽。有斯通滥，故须别立。
初科为二。初明依律约数。数有三位，少多不同。并下，次明取根简境。立理、举事、引证，可知。
若随事别，僧分多相，依相辩体，则五人、十人等。今取刊定法务者为体，如上三列。如心念口言，即以自唱者为体；若据对首告情，则以前证者为体；或能所俱体，谓说戒等法。若据众法羯磨，能所不定：若前有所被，便除所为之人；说、恣之法，同界成僧，便无所为。
次科又二。
初总示。随事多相者：准下一至二十，则有七种；随事虽尔，通取证法，只有三位，故云今取等。刊犹详也。
如心念下，别显。法所被事，不出有二。一者，别人事，由有所为，故取能证为体；二者，众同事，既无所为，则能所俱体。心念一人，则无可简；对首、众法，并须两分，在文可见。
有人但取四人为体，以三人已下，不名为僧。故文云：大众者，四人若过。杂心云：四人名僧，非三人故。由大圣鉴物，知三人已下，办法未尽。四人已上，作法成济，便标胜德，故独名僧。
第四师亦同约数，但出僧体须局四人，不合滥别，名义乖故。
初科。初立理。故下，引证。文云即是本律。由下，推所以。
今若互约众、别两法，互有通塞，俱非尽办，应不名僧。然则不尔，当分通办。号弘法者，何得不名秉法之僧？古人迷名，谓僧异数。今翻为众，止是数收。四人已上，其量不穷，故约众名，总摄僧体。覈论附法，弘在三缘。故僧次一人，功用极大。通界尽集，心念众法，办与百千敷教齐等。约此齐量，假用为体。
次科。
初蹑破。众、别两法，当分自通，相望互塞，别人不得行僧事，大众不许作对念。若约互望，则俱非尽办，皆不名僧，何独别人？若从当分，则各自能办，齐得名僧，何独四人？
古人下，正名。初出古见。彼谓僧名标显胜德，非是从数，即迷名也。今下，示今释。既翻为众，众即是数，数通多少，是以三缘皆彰僧号。下举僧次请人、众法心念，例显别人名体不别。钞云：别请五百罗汉，不如僧次一人，得福无量。如饮大海，则饮众流。故云功用大也。下云心念说、恣，筹、华、香水、鸣钟、集僧，一同大众，故云与百千等也。引彼例此，名义不殊，故云齐量。虽是别人，办法功大，约此假用即为僧体。
有人云：上虽约义、从用、就相、随务，皆云辨体。然僧宝之本，要假法成，乖法则百千非用，具法则虽一能办。何以明耶？经云：修六和敬，令僧不断。
第五师，初科又二。初牒前四家。但就人相，不明和法，虽无指斥，意彰未善。然下，正叙所立。假法成者，法即六和。下引经示，文出华严。
故正戒、见，为法慧之宗。由戒法为众德之基，同受故须同行。有缺缘成，不名僧也。虽复同戒，必同见慧，为入道之本。有异见者，同界别法，两各得成。故见异法同，不名僧也。虽同戒见，净行须同，邪命利乖，财法不共，又非僧也。
次科，三体中分二。
初明戒、见。初二句双标。戒是法宗，能生众德；见是慧宗，能入圣道。宗即本也。由下，各释。初释正戒。受随两同，乃入僧位。受中缺缘，谓本受不得；随中缺缘，谓受已毁破。虽复下，次释正见。异见有二：一、邪见异，如调达部党；二、执见异，如俱睒弥斗诤，虽同正戒，由见不同，同界别法，佛并判成。
虽同下，二、明同利。净行即是正命，乞食、僧次、别请、僧常，并不别众。反此，利乖，戒见亦异，故云财法不共。
上三据于僧体，至于时务成济，要以三业为相。故曰应来集者，谓身和也；应与欲者，谓心和也；应诃不诃，谓口和也。
次三和中。初句蹑前。言僧体者，谓体和也，必具三体乃名僧宝。下分三业，即相和也，必须三相，方能办事。
既备三体，能顺三和，随务成决，是非俱办，故云僧也。据此德用以辨僧体。
三中，初总示。三体别人恒具，故言备也；三和临事方彰，故云顺也。是非俱办，是谓如法事，非即律中科索、媒嫁等，事虽乖法，僧和亦成，故云俱办。据下，结断。三体内德，三和外用，故云德用。
二、明立相所由。
第二，立相所由，即明总别多少之意。
有人言：凡人、法本兴，元为前境。境殊三位，位分三法；随法立人，故分三相。如上一人，至于僧也。莫不由事有优劣，故使人殊少多。以法对人，人分三位，将人约法，法亦三乘。异法分人，自有区别。故须随事便立三相也。
总示中。
初引他义。事、法、人三，相因而立，则人随法立也。境即是事。小、中、大事为三位，念、对、众法为三法。
莫下，次示今解。初立义。以下，点前非。谓若约三法，则人法相因；若离八品，则人法两别，数则不齐，故云异法分人，自有区别，则知人位不随法立。故下，结成。理归随事立也。
就后位中，分为四别。一者四人，乃至第四，二十人僧。
次科，标示中。言后位者，即单就僧位，自分四别。
有人言：前二法尔也。说戒相绾，能所须四；自恣治罪，举证须五。后二逐情也。中国僧多，善心浮杂，故制十人；二篇悔治，倍缘方济，故加二十。
次正显中，初师二意。初解为二：
初释前二。理数合然，故云法尔。说戒虽分能说所听，彼此同须，故云相。绾，乌板反之，谓相绾系也。自恣举罪，须一五德，事必五人。
次释后二。言逐情，谓恐人情慢易，故两倍增之也。
受有中、边之殊，故五人、十人；随有专精、第二，故四人、二十人也。戒律摄用，勿过受、随，故又因之而立四也。
次解。边方僧少，开五人，中国僧多，制十人。专精即奉持清净，堪应说戒。第二谓犯残忏已，戒体复生，望初本受，名第二白法。兼通此义，故云又因立也。
有人言：僧虽有四，体相分二。初一为体，非四不名为僧。后随事分，故有三别。
后师，正明中，初科。四人为体者，体即是本。后三随事，体在其中。
自恣、边受，体须四人。但自陈己罪，即须举处，若非德用，滥坌僧伦；故差一人为僧事境，和白面告，无言表净也。方隅僧少，前受心殷，四实济缘；事须别问，若不差遣无由辄往，问净、反白，前缘方办。事兼受、随，通用五也。中国僧多，前受生慢，故倍前五为十人僧。二篇邻重，犯悔情浮，故倍中受为二十人僧。三僧乃异，莫非约事浓薄，半倍增人，方成前境。犹受日法，三品倍增，类知可解。
次科。
初别示三位，又三。初明五人，文叙自恣、边受二法。双标、别释、合结，如文。别问，即教授师屏处问难。反白，即召入。中下，次明十人。二下，后明二十人。
三僧下，总结。边、恣为薄；中受次浓，倍五为十；悔残最浓，倍十为二十。成谓成办，境即机事。下举受日，亦因前事，三品倍增，足堪比显。
问：受、随同五，边受减半，据受比残，边方出罪开十人不？
答：非类也。边隅僧少，俗缘拘碍，若不开听，永沈生死，开有益也。忏残不尔。初既誓持，终便顺犯，本无惭愧，垢心厚重。若开十僧，增长诸恶，谓忏易成，则乖玑候。故文中不言十人者，除中国出罪也，余如大疏。
问答。
初叙问，上二句蹑上边、恣，下三句举残比难。僧少既同，义应例减。
答中，初句略示。受是生善，忏是灭恶，故云非类。边下，委释，初释受开，后明残闭。玑候，谓以璇玑候于节令，一无差失，喻佛开制轨度不差。下引律证，具云：四人除受戒、自恣、出罪，五人除中国受戒、出罪，十人除出罪，二十人一切得作。五人既除中国受戒，则显边方开五；十人但除出罪，不言中国，则显边方不开十人，明矣。下指大疏，未见其文。
三、明摄用分齐。又分为二：初、人，次、法。
就能秉人中又二：初、当僧局论，次、僧尼互作。
就初分三：初三位定，次三用通，后就通局料简。
初中，事局一人作者，如朝夕诸念也。二、局对首作，如诸白告等。三、事专在僧，如诸结、解等。各定随人，不相通也。
第三，摄用。初人中，当僧局论有三。初科，且据但念、但对、专僧之法，局对三人，故云位定。
二、明用通者。或众法通下，或对首通下。皆谓约界分齐，有则众集，无则通之。对首亦尔。
二中，此收众对二念。众法对首，谓说、恣众法，通下二人；持、说对首，通下一人。对首亦约无人乃通，故云亦尔。
三、料简中。
问：如说、恣等众法通下，人位分三，据缘应异，何者是耶？
答：有多异。一、人有少多。二、对法三别。三、约界通局，谓僧局、别通也。四、欲、无欲异。僧秉不开，唯在结界；别人俱闭故。五、别相异。僧中具三别；若对众多人，则无不与欲别；若对一人，但有应来不来别。所以可知。
三中。问意，欲简前通使无滥故。通下对、念，更兼本位，故云分三。答中五异。初、二，可解。三中，僧局作法，别通两界。四中，说欲，僧唯不开结界，则显余法通开。五中，僧具，可知。众多人中，对首无欲，故但有二；心念无诃，故唯有一。将别对人，以明有无，故两云若对。
二、对互作中。
僧得被尼，事但有三：受戒、半月、出罪也。约法分齐，则一白问难、三番白四，自余不行。其教授、自恣，非无互差互往，然是各行众法，至彼此部，无面对作，不同前三两部通秉。故文云二十众受也。五分云四十人出罪，减一不成等。然上局僧唱，故约一相为言耳。律云：僧不得为尼作羯磨，令受诵已，当部作之。
僧尼中，初僧被尼为三。
初正明。尼从僧受戒，对问一白，正受白四。又依僧悔残，不行覆藏，但有半月摩那埵，并正出罪，两番白四。共四法耳。
其下，简异。说戒教授，自恣请悔，尼众差尼来请，僧众差僧往教，并用白二。恐谓同前，故须简别。下引二文，证前同秉。五分但明出罪，若论半月，即须八人。
然下，重示。谓上四法，制须僧秉。据此一相言得对尼，非谓余法得同尼秉。文证可知。当部即本众。
十诵云：如受戒等三，僧对尼作；不礼、不语、不敬，此三尼遥为僧作。又约四分：舍教授法，僧为尼作；不礼羯磨，尼为僧作。
次互作中。十诵僧对尼三，同上所列。尼为僧中，由僧乖行，尼不礼等，则违八敬，作法遥被，不礼无过。四分中，尼众非法，僧不往教，作法遥舍，十诵无此。又此律但有不礼，则无余二。
次就法论。
法位有三，如上已辨。各摄分齐，可以情求。
次法中，总示，如上三位九品。
然对首中，自分三别。忏中品兰，唯约二、三。若对一人，不名小众，则非教也。
别简。对首中，悔兰小众，是今义立。
就众法中，律显僧相，四人除三法，五人除二法，十人除一法，二十人僧通作诸法。
众法，通标中。四人除三：一、受戒，二、自恣，三、出罪。五人除二：一、中国受戒，二、出罪。十人除一，即出罪也。
问：四僧秉法，通塞何相？
次广问答，明通塞中，初问。四僧，即四位僧。
解云：但据四人，尚通秉法。何况余三？又人解云：四人作务，通秉众法，以体成僧故也。如说戒、灭诤、形法二同、触恼诸制，谓单白也；差人被缘、受日、处分，谓秉白二也；七法治人、谏、证等法，谓秉白四也。故法虽多，以二摄尽，谓说戒、羯磨。四人通持，意可见也。
答中。二解意同，但初师粗略，故复引后解。文中但叙四人，余三可见。略举三法，复据二摄，证上四人通秉一切。
问：初僧既通，何以文中除三法耶？
第三，难中。文既简除，通持安在？
答：此除前事，不除法也。以自恣、受、忏，境缘须具，故倍三人。除三单白，二白四法，非谓余事不通四人，故文云一切羯磨皆作。五人通论，通秉三法，约事就用，但据自恣一白，边受二白，是五人僧用；若作余法，收在初四。十人僧者，但一白四。二十人僧，但一出罪。自余三法，皆四人僧摄之。
答中分二。
初、释四人除法所以。初二句略示。法自通秉，事有不行，故但除事耳。以下，委释。自恣受戒，忏即出罪。倍三人者，五、十、二十。除三单白，自恣和僧一白，受戒召入、对问二白。二白四者，正受一白四，出罪一白四。若自恣差五德，受戒差教师，出罪中覆藏、六夜，并四人法，不在所除，次科自见。旧记解此，差谬叵言，学者相承，至今传诵，恐乱正解，不复别破也。下指文云，即除法后，续有此语，故知除此通余一切。
五人下，二、简三位所秉分齐。如文次列，止有五法。自余一百二十九法，皆归初位。
问：自恣之时，具有白二，及中、边二受，前皆三白，今上所列，悉减何耶？
答：自恣差人，四僧所摄，五德所为，不入僧数。正论僧用，白和方是。若论二受，差人出众，四人僧收；白召、对和，二白在众，方五人僧摄；及至受具，四人亦办。以羯磨者入僧数故。
五、六问答，如前已示。答文两段，初明自恣，后论二受。云四人亦办，且据边受为言。若约中受，正须十人。
问：戒师白和，既在众中，应四人僧，不应此白入五人摄？
七问中。教授差白，既是四人；戒师和白，在众问僧，事同差白，何得五人？
答：诚如来难。和白问僧，身非预忍，计不入数。但秉僧法，非别所持，请、说俱在众中，相从五人所摄也。
答中，初领来难。既为所量，故不预忍。但下，通前意。非别持者，自身秉法，外须僧故。请即戒师请问，说谓四僧说默。且取请、说在众，相从为五，据实四人，故受戒篇中唯取白召是五人僧用。
问：上列初僧，但除三事。如受日、受衣事，皆须五人，何为不列？
次明除法。初问。夏中受日，夏竟德衣，事似五人，故须问决。
答云：受日别人，即是所为，不入僧摄。受衣为众，应入五人；自不得利，故非五摄，不同自恣，彼此齐益。
答文两段。初明受日，所为非数。后明德衣，五德无利，还同所为。
有人解云：所言僧者，始终重作秉法人者，可入僧收；以互作故，有于僧用。差人持衣，唯是所为，故非五收。如边受中，初白差时，威仪所为；白召入众，又是能持。戒师白和，便是所为；后与白四，又是能持。故取斯义，立五人也。
古解，初科为三。初示所立。差下，次简受衣无互作义。如下，三、举边受互作之相。自恣亦尔，五德受差，即是所为，对众和白，又是能持。
问：如忏主初作单白，后作白二，应非四人僧？
问答中，初问。忏舍堕法，忏主受忏，须白问僧，及后还财，复作白二，亦同互作，合归五人。今此律中，初僧不简，即四人收，故难云应非四人。
答：忏主白和，身外三人不名僧故。虽后还财，未必同席，不类前受相接成法。又戒师和时，威仪入众，身外成僧，义相全别也。
答中二。初约还财不定答。忏舍五人，一是所为，忏主身外三人非僧，所以忏主入四人摄，但是四人法耳。律中还财，诸长隔日，余虽即座，然亦无在，故云未必也。又下，次约受、忏不同释。忏主白时，外无人足，故自入数，与受全别。
问：法是僧秉，方名羯磨，今秉法者不入僧中，法非僧法？
三问中。蹑上戒师身外成僧，以明教意。
答：前事委僧，僧法和问，义须进不。人虽非应，法为僧成，故所被事，皆名僧法。如学悔秉法也。
答中。律中说、恣无能秉法，故开学悔，自不预数，足为明准。
如僧祇中，五人僧者，自恣、边受，诸尼萨耆。此是正量。岂有忏主入四僧收，岂可自忍也？不同说戒、结界，成四即行，自他同遵，莫非僧法故也。故十诵中，无有自忍作羯磨故。
今判中。初引据。僧祇忏舍，五人僧法，则知前解局据本宗。钞云：今以本宗不了，用僧祇为定。事同戒师，相从五人。准有四法，是五人用。岂下，斥非。不下，简异。故下，引证。
问：结界唱相，事中须之，应五人僧。何不列者？
问不列结界中，上文已简，今此复问，发后所引。
有人云：律且举之，非谓余者不列。不得以受有中、边之异，故简数约之；随有专精、第二，故又分耳。结界、德衣，并为僧务，皆在五摄；但非所为，并入四僧。故僧祇云：四众羯磨者，谓布萨事、一切拜人，四人得作。
初解中。初明文略。受有中、边，随分持、犯，如前已示。结下，次约义判。既为僧务，须在五收；余非为僧，则在四摄。下引僧祇，证非所为。拜人，即差法也。
又人解云：结界唱相，不入五人。以但牒相结之，不取人名入羯磨故。然行事之时，相涉僧别。依五百问听用五人，覈其本据，正四人摄。如广说戒，四人开白，必地自然，义须结界，初虽唱白，后入僧收。不同受日受法，牒名入教，与上不同。
次解。初立义。然下，释疑，以五百问须五人故。唱相起立，余三自坐，据四是僧，约坐如别，外相相涉，其实僧耳。今若行事息疑，即须依论；若考僧用，定非五人。如下，义证。四人广说，必在法地，可验结界止用四人。不下，简别，相反可知。
问上列四僧，收尽人不？
第三，摄尽否，问中，四僧即总四位。
答：但举三人，并通三法；就后四人，皆收僧尽。五人、十人，别为前事，义非僧收。纵列八人，律无正述。故大众者，但明四人，若过四也。
正答中。初正示。三人，一、多、四也。三法，念、对、众也。就后四者，三中末位也。纵下，指妄，义见次科。故下，质非。文出本律。彼谓八人名大众故。
昔以忏逆重兰，义张八人；夷边方便，义立四人。此出师心，未成正量。十诵所显，但界内僧，焉有八人方名大众？五分无量比丘僧者，即是四僧之余。故律云况复过二十也。
破古中。初引古。十诵兰分三忏，彼于上品，自分二别，夷边即初篇近方便，可用四人，逆兰事重，复倍四人。皆无所据，并云义立。此下，斥非。十诵上品兰，界内大众忏，即四人耳。五分即显大众，无别数故。四分亦证数止四人，五、十、二十，已是过数，故云况复过也。
三、明人法相对。
第三，人法相对。唯论四位僧人，三品众法，别人别法，此门不明。
问：能秉法僧，有于四别，僧所秉法，何但三耶？
初、问。可解。
答：非是初僧不秉三法。但四人僧者，本是僧体。余之三僧，随事淳薄，故随分耳。僧体加一，得遂僧事，号五人僧；事情须发，倍五加十，号十人僧；心轻罪重，倍十加人，号二十人僧。对法亦尔。说戒等被情事不难，初则问和，连辞即决，故制单白；诸差、诸结，非常行务，和忍稍难，白加羯磨，倍增一法，故名白二；治、谏等事，成办最难，倍加二法，故名白四。对人三反，约法亦三，是则人法相因，皆由三事也。
答中。初二句通示。但下，别释又二：初叙四僧；对下，次明三法，略举一二以彰难易。对人下，总结。
问：法中约事，无体，直陈单白、白二、白四，三法半倍。若准僧中，亦应五人为体，就五加十，自决恒务，更何须四以为僧本？
三、问中。人分体相，法直倍三，于义不齐，故以法例人，应除初体。
解云：四人成体，加一为事，故后三僧不名本也。法则不尔，当白自体，随体附事，有上、中、下，故倍增法，无非本体。犹如边受，白召和入，自是为事；四人秉法，还依本体，但事须问，非差不成，故僧外加一。白则不尔，法自是体，何须重加？
四、答中。初明三人具体。且举五人，故言加一，十人加六，二十人加十六，后之三位，体蕴其中。法下，次明三法即体。言当白者，通目三法。上约义释，下举事显。且举边受，余法准知。
问：就后四僧，减则不成，过便得就。羯磨教法，过减俱非者何？
明过减中，初问。律列四僧，后云况复过是，白及羯磨，并云增减非法。欲申教旨，问以通之。
答：僧取详集，无乖表和。若制数定，乖别过起，不名僧义。是以过成，减别非用。法取济时，通名和白。既非情恼，不虑乖别，但顺轨模，便成正法。故云如白法作白等。
答中，初解。人别生恼，过则通收。法无此义，理须楷定。下指文云，即见本注。
又解：被事圣教，咸准佛言，若有过减，便由凡语。淳薄斯异，缺不成务也。然则制僧数定，既是圣教，越度在凡，应非办法；然情在通和，非集不显，随集无乖，方成法事。故文云况复过数等，又云更无方便得别众也。
次解。初明法须准教。然下，次明人取通和。据数似违文，约事正合教。下引两文，颇彰圣制。私释：法取楷定，不容改作，人须和合，义必通收。律文对事局分四位，并据极限，至于临事，唯多弥胜。
若准十诵、僧祇，人法相类。重加成就，减少不得，文广如彼。
他部中。彼宗合作单白，加为白二；合作白二，而加白四：加则愈胜，减则非法。钞云御法例通于无准是也。
四、广显是非。如后文中不足数说。
四、广显是非。是谓应数，非则不足。此门辨人，故须略举，下文既广，不复两繁。
上来虽四，总明僧义。次解第四，法依处起。
第四设法所中，初科，可解。
三种教法，托二界起，谓作法、自然也。
次通标中。三种法者，总僧、别也。
作法界三：初是大界，中曰戒场，末曰小界。法虽通三，元为众法，对首、心念缘随开作。
别释中。法界通三法，众法是本制。
自然界四，聚、兰、水、道，开结界法，不及说欲也。自余对首、心念二法，是所行处。说、恣、受、随，五人已去，非所用也。故僧祇云：非羯磨地，不得行僧事。
自然，正明中。初示通塞。四种自然，一切众法并塞，唯开结界；一切别法皆通，不许传欲。
问：前言受欲入对首法，今何不通自然界作？
答：法有通塞，故曰楷模。结界白二，局在自然；说欲对首，专唯作法。以初从两对，且就因名，终成僧事，自然不合。
问答中，初问。指前言者，即前摄法，但对首中，举白告、受净等，欲法在中。答中，初通明法义。结下，别示两局。由本自然，故须结界。为成僧法，故开说欲。初从两对，谓付欲时；终成僧法，即对众说。
若尔，对首舍堕，界中有人，何意不合？
答：非界不合。本是众法，下通别人，故名众法对首。必界有人，随人改法。故若有人，成别众也。
次问。对首舍堕，非为成僧，自然界中，亦有不得者。答中，此缘别众，非界不通。余众法对、念，类此可知。
自余相体，广如下述。
指广中，即下具缘第四中，委明诸界体相。
上以法、事、人、界为缘成之机。今又对上四缘相摄通塞。
第二，相摄，即卷初分章云然后对法相摄分齐是也。初科。缘成机者，机即是要。对四缘辨通塞者，有二：先以八法为头，一一法下，历人、事、界以辨通塞；后就四缘各辨通塞。
就义又二，初条贯其相，后引法通塞。
次解释中。条贯四相，未论相摄。
言条法中：略分为三，谓心念、对首、羯磨；广为九位。心念分三：一、但心念法，二、对首心念，三、众法心念。对首分三：一、但对首法，二、众法对首，三、小众对首。或合为一，如上列也。羯磨分三：一、单白，二、白二，三、白四。广略如此。
初条法中。对首义开小众，文在但对，故开合不定。三位九品，故云广略。
言条事者，则有三种：一、情事，二、非情事，三、二合也。如前所引。
条事，易知。
言条僧者，略说为三。独住约界，为一人也；二、三同住，为众多也；数及满四，乃名僧也。莫不弘秉，通号僧焉。就相广分，随数为七：一者，一人，即所对境，或当身成用；二者，二人；三者，三人；四者，四人；五者，五人僧；六者，十人僧；七者，二十人僧。二十实非，四人实是，随用成务，僧体在中，通名为僧。二、三亦尔。随机即办，对法亦异，故因广之，人分七等。
条僧中。初文略说。莫下，结名。就下，广分。一人中：所对境者，约但对为言；当身成用，即本心念。二人三人，并通两释。二十实非，通上五、十，随事加故。四人实是，是本体故。二、三亦尔者，亦上二义：一、是随用，二、通号僧。
言条界者，略分为二。自然虽四，莫非无法，条理则通，故合为一。作法虽多，略分为三，谓大界、戒场、小界也；随文列相，则有七界。大界分三，谓人法二同、法食二同、法同食别。小界分三，谓受戒、说戒、自恣也。广列两三，兼于戒场，故有七矣。
条界中。略则为二：自然、作法。初自然中。条理通者，体无异故。次作法中，略则为三，广开为七，大小各三，戒场独一。兼前自然，则有八种。若合大小，实唯有四。若开自然，则有十一。
次明塞通相摄。此门之兴，元以教法所被，必以成济为先。成济在缘，缘阙不办时务。敢用九品羯磨，更互括捡。相有显成，相无显坏，互缺缘乖，则通成坏。故须昭练兢励，方可行事也。
次通塞中，初科。初句牒章。此下，叙意。初叙羯磨教本，成否在缘。敢下，次标此门布致所以。举法括缘，历缘捡法，故云更互。相有、无者，相字平呼，犹言俱也。互缺通成坏者，有者自成，无者自坏，或可望法亦有成者，如下具缘中。昭练诫昧教，兢励诫轻率。下列九法，并略提一二，示其大纲，诸余例作。讲读至此，宜用集法文注对之，则昭然可见。
先以但心念法，略列乃三。摘取六念，一法条之，余者例显。
但心念，标中。四仪语默，念法非一，故云略列。
如将心念法对事以论，通于三也。日月、衣钵，非情也；夏数、受缘，二合也；念身康羸，唯情也。
初对事中。一四两念为非情，二三两念为二合，第六为情。不列别众，应收二合受缘中。此就一法以论三事，观下诸文，或一事但一，或三或二，不必一定，随文自见。
对人以论，唯是独秉，可名心念。有缘舍请，乃是对首。
次人中。四分舍请是对首，僧祇无人开作念。有谓但念，故特点之，应是外部，故对念，不列。
对界以论，通诸界作，开无别众。
对界，可知。
二、对首心念有七。且取安居一法，诸例条之。
对事通三。托处离二难，为情也；处所，非情也；或身托前界，净药及患等，为二合也。衣钵持说，为非情也。
对念，事中。安居具三，衣钵但一。二难即命、梵。身患是情，净药非情，故为二合。
对人则唯独秉。若界有人而作心念，即是别众；召来加法，是名本制。
对人中。界内有人，非所开故。
对界通自然及三大界。戒场不许住，三小非久固，则不通安居，余法应开也。
对界中。戒场、小界，唯除安居、受日二法。
三、众法心念，约文有四。且就说戒，约事非情，心净应法，则为二合也。若就分衣，唯是非情，自量得否，又二合也。今约所办，或法或衣，唯是非情。心净应缘，此据通也。若论自恣，例同于此。准此为言，唯局一也。
众法心念，事中。初引古解，并通二合。今下，示今判，独在非情。心净应缘，岂唯此法？故云通也。
对人，独秉，通界可行，有则别众，随集改法。
对人，同上。
约界则自然、大界，三小不通。戒场时有，未必恒用。
约界中，三小即解故塞，戒场稀故微通。
四、但对首中，约文二十八法。如衣药受净等。
对事通三。衣钵持说，为非情也；忏下四篇，自露六聚，为情也；药法、白事，即二合也。
但对，事中。总配诸法，故云通三，不妨一法各对一耳。药法兼人患，白告通前事，故是二合。
对人唯独一境，不得向二，通诸对首，例亦尔也。若兼二三，则名小众，须问边和，又滥余众法，故不开也。纵忏三十，亦止一人，单白告和，为对前忏为证，以罪通三悔故也。
对人中。初示本位。若下，简小众。滥余众法者，谓同众法对首。纵下，示舍堕。前忏即忏主。罪通三悔，前文已明。
若尔，何以文中加忏白者？
答：因舍在僧，便明堕悔，事非独擅，义须问和。罪非僧除，还同九十。是以文云此舍堕衣，不得别众，不言罪也。余如后白。
释疑。问中，上科略示，未显白意，故复征之。答中，初示忏白。罪下，明正悔。是下，引证僧法，显是为衣。下指如后，即单白中。
对处通诸界，皆无别众过。
对处皆通。须简欲法，自然中塞。
五、众法对首中，约文五法，舍忏、说、恣等也。对事有二：舍堕，二合；说、恣，非情也。
众法对首，事中。犯舍兼物，故是二合。
对人始从一人，或至三、四。说戒一法，至四成僧，单白广说，如文所列；不同自恣，犹名三语，以无五德，不可差故。舍堕至四，法通僧、别：舍财、还衣，僧中作法；正悔本罪，须问边三。单白自和，如前久废。三人已下，通行五缘，约相加减，随机不定。
人中。初示人位。说下，次简通局。初明四人。唯自恣法，别人所行。舍堕一种，犹兼僧、别。说戒等三，若至四人，还本僧位。然舍堕中，舍财、还财，忏主预数，正悔受忏，身外非僧，不行白法，故但问边。如前废者，上引僧祇斥古是也。三下，次明二、三人。对上四人唯局二法，故云通行五缘，缘即法也。然舍堕则问边有无，说恣等词句加改，故云约相等也。
问：四人受舍，自他合五。一是所为，余者能持。单白自量，不入僧摄，前境满四，岂非僧耶？
答：舍罪之者，所为未除。纵及还衣，终非僧摄。
问答中。恐将所为足前僧数，故问决之。答文，可见。
对界通七，不开小受，以一席作法，曾无再用。说、恣两界，因举便舍，临机具者，则是四、五二僧之法。
对界中。八种除一小界，故通七耳。因举便舍即忏舍堕。说戒小界行四僧法，自恣小界行五僧法。若据一是所为，止是三四人法，今此且通能所为言。
六、小众对首，义约忏兰。轻者对首一人；重者界中大众；中品待缘，须小众也。
六、小众中，局悔中兰。律合但对，故云义约。通列三忏，文出十诵。
事是情过。人局二、三，以须问故，减则不成，不名小众。界亦可通，如上五也。
列示中。事、人可知；界指上五，同前通七。
七、众法单白中，文列三十九法。事通三境。如余语触恼、形法二同，为情事也；说、恣诸增，结集诸白，非情事也；灭诤和白、德衣对受，为二合也。略题如此，不可委示。
单白，事中。说戒、自恣，各有二增，故云诸增。
对人，四人、五人为本。以三人已下，无德可彰，但受对首之号。如说、恣两分可知。十人、二十人，则非分也。
人中。四人通一切，五人简四法。说、恣两分，即是众、别。十及二十，各据白四，故单白非分。
对界唯作法，四种自然，俱非分也。就七法界，互有通塞，至时广引。
且如三品小界。差问三白，唯在受中，既止一时，不通余者。余二小界，义亦同之，非无举罪，即有白忏。大界通行。戒场则局，行钵、德衣、形法等白，不可为有。必具难缘，说、恣二白，亦通场上。
对界中。初通示二界。就下，别简作法。嘱令广引，须考诸白。此中略简，大途可见。
初简三小。受局三白；说、恣二小，各唯一白；舍堕、重兰，随举可忏，故通忏白。
次简大界。一切通行。
三、简戒场。行钵等白，事须大界，场上不行。自余通作，如后结界中。
八、明白二，约文列五十七法。
对事通三。差使为情；诸结，非情；离衣、房、守，则二合也。
白二，事中。诸结即结界。房即造房治房。守即守藏德衣。余更自寻。
就人唯四，不通五人、十及二十也。
人中。一切白二，皆四人秉，不通三位，对前可知。
问：上言自恣，须五人僧，今何违者？
答：自不明耳。四僧差人，前境不足，人乃是缘，未成正法。后秉白和，对僧而作，方五人也。余差白二，并以例知。顷世滥行，多以所为通入四摄，故重显之，犹恐临时相从迷也。前言不通五者，非谓百千不举白二，但制五人，单为别事。白二所寄，但在四人，余非制立。
问答中。初问，易解，恐迷故问。答中为四。初答通。前境不足，是所为故。余下，指例。顷下，斥滥。前下，遮疑。
若尔，还衣、付衣，并言展转，岂非须五？
答：犹是四人，以所牒者不预僧例。上已明讫，何事犹疑？
次难中。舍长本制，隔日还财，有缘即座开付知友，展转还之。又分亡物，先付五德，令分与僧。据此二法，受付之人，皆非所为，应是五人。答文，可会。指上明者，见众法对首中。
对界而言，亦通诸界。七个白二，通自然界。以初结故，不许重加，则作法界塞也。余并法界。三小界中，当界自局，非无差人受恣之事，余是闲务，不必小界，故彼文云作已即解。戒场通局，又可情求，如摄衣、受日、下钵、房舍白二，不通；余者，类有可知。
界中。初总示。七下，别释。初明自然。三小、三大、戒场为七。说戒堂法，亦在自然。余下，次明作法。说、恣小界，既通忏白，理有还衣。戒场局中，且略举之，净地、德衣，余诸解法，并不通作。细寻文注，通塞显然。大界不行三小诸解，余则并通。
九、白四羯磨，文列三十八法。对事唯情。诸受、谏、证、举、治等法，依人加被，莫非生善灭恶为宗。余二无义可明也。
白四，事中。诸受是生善，谏、治等并灭恶，唯局情事，不通余二。
就人以言，三人非分，唯四人僧。五人不通，唯一单白。十人、二十，皆一白四。故知余法初僧收之。
人中。五人唯一白者，此望不通白二、白四，且就一位为言耳。
对界为言，不通自然。作法界中，就三小明，唯一受戒是白四也。说、恣小界，则又不通；不无因举，便即治、出，事由后生，不在现作。
界中。作法大界、戒场，一切通行，所以文中但简三小。治谓治罚，出即出罪。正为说、恣，因举而生，故非现作。现犹正也，不同受戒是正作故。
上以羯磨条余三缘，粗相已显。今就四缘当局，各明通局所以。
第二，各明中，初科。前文随法历缘通塞，未见四缘各具之义，故云粗相。
就初法中，心念羯磨有十四法。但心念有三，自局而作。设入对首，并不成就，余例可知。七法通于对首，四法通于僧、别，名义在文消也。
次科，法中。初明心念。文列法数，并见文注。当局心念，对首不成，况入小众及以四僧，并是非法，故云余例可知；亦可探点但对，越数同非。
就对首羯磨三十三法。七种通心念，五种通僧别，余则必对人，忏兰局小众。略分如此。至如通僧别者，非谓上通僧也，以本是僧法，开通于别人也。言通心念者，本是对首法，以界无证对，故开及心念也。
对首中。初分通局。七通心念，自属初位。五通僧别，众法对首也。余必对人，即诸但对也。至下，次释两通。言通僧者，中法行大事也，通心念者，中事开下法也；前云中犹通者，即其义焉。
就众法羯磨一百三十四法中。一法被一事，各互不相通，如差人问难，不与白召同；多法成一事，则有相通义，如受戒一也，三白、一白四，方得成无作也。统就众缘，结界、畜众必须相有。白二中，七结界法，不得重加，唯局自然，不通作法。余白二及单白、白四，反上可知。
众法中。初示总数。
一下，显通塞：
初通论三法。今明事者，须分二途：一、就通简别，如一受戒，四法各被；二、摄别归总，如受四缘，通成一受。今文约此以分通塞，据本各被，约义明通。统就众缘者，如欲行受，地或自然，须先结界；和尚度人，须乞畜众，皆可揽归受戒，以彰多法成一之义。自恣、舍堕、罚钵、亡衣，并有斯义，临文自举。
白二下，别简白二。七结不重是塞，余并法地为通，故云反上。
就事分三。然随法已显，故不重举。
次明事中。即情、非情、二合，三也。指如随法，即上条缘中。
就人而论。一人心念，自秉口言，是当分也。设通上二，是傍非正，必界有人，岂得独作？众多对首，为前证境，必是通情，告事相领，方能成遂；虽通众法，亦是开位。四人成僧，胜用非一，约事乃三，宗归初位。过则弥胜，若减非法。
三、明人中。初明一人。虽通三法，旁、正须分。众下，次明众多。同上两别。四下，三、明大众。一体三用，用还依体，故归初位。
就界而论。自然是弱，不通僧务；若不开结，僧法无因，唯听白二。作法七界，互不相通，文不许重及相接也。然三大、三小，名多义一。戒场自分，故须围绕，虽相乃重，两间空也。
四、就界中。初明自然。既开结界，则通作法。作下，次明法界。初总示，然下，别简。初简大小开合，次简场界两殊。界中别立，故云自分。两间空者，自然隔也。
上约料简羯磨成缘，略分别竟。
后结文中。对下缘成，随文广释，故云约也。
已上诸门，广辨缘相，始终文义，不越四科。斯乃立法楷模，作业宗要。寄言学者，宜切讲磨。达之则举事功成，昧之乃徒相劳扰。三宝由之而损益，一身自此以升沈。凡在秉宣，宜乎兢慎！
二、牒释中，初集法篇。题中四字，即文两段，义如疏释，不复预解。
今欲造文科释分齐，就此羯磨文虽一卷，略开三分。法不孤起，起必托缘而成，故初一篇即为序分。由致已彰，正宗宜显，故次诸界结解篇下讫忏罪篇已来，为正宗分。八篇统略，僧私两成，事须静念离缘，毗赞教法，光通末叶住持之相，故末一篇明杂行流通分。
初科判中。初叙意总标。准此羯磨本唯一卷，今分为二，乃后开耳。法下，就文别判。初叙序分。由下，次叙正宗。八篇下，三、叙流通。略即要也。二、三两篇多是众法，第四唯是别法，后五并通众别，故云僧私两成。末篇首明六念、入聚、师资、住持等法，故云静念等。毗即训助。末叶即目后世。
若据经宗三分判文，序及流通，结集所叙，中间正宗是佛所说。今此十篇，无非佛语。但取作法众缘，为羯磨之序；加法被事，是羯磨正宗；修奉弘持，为羯磨流通。故与经宗名同义异。又复序中，须分证信、发起之别。今以集法广列圣教，发生物信，故为证信序。次以缘成委示缘相，为法由致，故为发起序。
就初又二，前标释篇目，后科文随解。
言集法缘成者。诸出教本，文散难寻，及到临机，僧别混乱；至于加被，成否渺然。故前示纲模，后依加用，庶无迟虑也。
释篇目中，初科。
前叙所患又二。初叙法乱，众法全出本宗，别法多取外部，所出非一，故云文散。至下，次叙缘暗。
故下，后明立意。法乱须集，缘暗须明，此则前示纲模。后依加用，即下诸篇行事。迟虑，即疑惑也。
事法兼通，大小齐降，故前举纲领，末振毛目。又缘通成坏，教相须张，并如后例，义无紊乱。
注云事法兼通，大小齐降者，欲明教下所被，无非成业为功，谓羯磨通也。虽随缘优劣，皆有济务，谓齐降也。依位举数，谓纲领也。随数显相，各有通塞，若网目之在纲，如裘毛之依领，故云末振毛目也。此明总集三法区分之意。
释注中，初科为二。初释文。此下，示意。
初中事法，即所被中，自分三别：房、衣等是事，说、恣等为法，受、忏等即人。今以句局，义必兼人。羯磨圣法，通被此三，故曰兼通。大小即三法下三品之事，故云优劣，文举大小，亦合收中。降字训等，谓成济无殊；或可训被，谓圣法不拣也。依位举数即三法，总目如纲领；随数显相即八品，别类如毛目。对文可解。
然作法之始，妙识是非，准教而行，义无乖异，故云缘通成坏等。此谓对事加法立缘之相也。
次科亦二。初释文。准教即成，乖教即坏。此下，示意。
就初集法。自分为二：前举大数，用摄诸法；单白已下，随法显相。
初释集法，法有三位。初众法中，科分。云初集法者，总标前段；自分二者，别分僧法也。
佛言：有三羯磨，摄一切羯磨，谓单白羯磨、白二羯磨、白四羯磨。言僧法羯磨略有一百三十四者，总举也。非谓摄尽，数是泛张，故称略也。余如上解。
举大数中，初科。指如上者，即前总义·分广中云随事无量，何止前数是也。
有三羯磨摄一切者，随相显法，亘周事境，不可收尽；以法从缘，不过三法，皆成业行，故以三教摄之，不随事境定其数也。不同十诵恰列百一，终非通被，故此不论。若准此收，但据众法，若人通于僧、别，云三种、五种，一切摄尽也。
释注中三。初、牒释。随相显法，则数不可限，如上大数，略举而已。以法从缘，则总归三法，故三羯磨摄尽一切。随相从缘，并目事境。亘即是遍。
不下，二、点异部。如前已示。
若下，三、显通数。通僧、别者：兼后对、念，合僧为一，故总有三；开僧，为五；僧、别齐开，则为八、九。
就文又三，依人弘法，人分三位，故随立也。初又为三，谓三羯磨。
次显相，分文中：初总分三位；初下，正分众法。
单白羯磨三十九法：
三十中二十七受忏法；行钵法；余语法，触恼法；与剃发法，与出家法，差教授法，唤入众法，对众问难法；说戒和法，僧忏悔法，僧发露法；非时和合法，诤灭说戒法；自恣和合法，难事略自恣法，修道增自恣法，诤事增自恣法，第二诤增自恣法；受功德衣和法，舍功德衣法；第一增说戒法，第二增说戒法；简集智人法，断事遣不诵戒毗尼者出二法，遣舍正义者出法，草覆地法；差往王城结集法，迦叶论法毗尼法，问优波离法毗尼法，优波离答法，问阿难法毗尼法，阿难答法；七百中论法白，差比丘论法白，正论法毗尼法白，问一切去上座白，上座答白。
行舍罗应有白。
单白三十九法者，计理随事，何止此数。且依律文次第而列，无有义类，但应白相有无而已。
单白，标中，初科。依律次列，知无义类，随相有无，则非加减，如三十忏白阙三之类。
至下篇中，亦不具出。何者？有则现用，当世盛行，且标名相，事体如后。无则事缺，或复行稀，或人通犯，难为洗忏，如非时二和、因诤四增、触恼、论法、余语等是也。今集法者，且列名相，依而解之，用在将来，故不显事法也。
次科。初总示。下诸篇中众法止有六十余法，故云不具出也。
何下，征意。初明出意。现用盛行，所谓随机也。下文自广，此但标名。无下，示不出意。事缺所谓潜务也。稀行难举，略提数法，余不出者，类此可知。下篇无文，此须具解，开明法眼，资补心灵。或委质净邦，或亲逢三会，或为因行而化物，或作果用而利生。用在将来，所期远矣。
初、言三十中二十七受忏法者，计余三十，但以二宝、绵衣，舍既非僧，因不明忏，故阙此三。余有白者，舍既在僧，因即忏罪，须白告量。诸白例通，故不更举也。
解注中，初科。三十中，一一戒后，并出忏法。二宝舍对俗人，乞绵制令斩坏，不对僧舍，因略忏法，故缺三白。有者反之，寻文可解。诸下二句，示不加之意。
二、行钵法者。一钵支身，足堪助道；乃广乞求，妨业招讥。好者夺留，恶者转换，若不白告，无由得知，故曰也。
二中。乞钵忏舍，具有四法：忏主白和，单白，如前；众僧还钵，白二，如后；此行钵白，即取所乞下钵，从上座行，易取恶者，与之令持，五德行时，须白告众；得恶钵已，复作白二，制令爱护，如后自说。
三、余语法。掉戏邪绮，躁扰乱僧，语默乖常，法仪失度，故制白断，改前余语。后作违法，重增堕罪，故曰也。
三中，即九十绮语戒。阐陀犯罪，众僧问之，乃云汝向谁说？为论何事？等，名为余语。未白犯吉，白已违堕。断字音短，谓止绝也。
四、触恼法者。因前语绮，作法徵治，转兴身邪，重恼僧众，行来去住，有滞恒伦；立法制断，改前触恼也。
四中，亦即前戒。阐陀因前制故，以身恼僧，唤来不来，应语不语等，名为触恼。制犯同前。转字去呼。
五、与剃发，六、与出家，即十戒也；七、差教授，八、唤入众，九、对众问和，十、说戒常和，十一、僧忏悔，十二、僧发露。上之八法，下具显缘，且直列名，至时广引也。
五至十二，八法如后，下文既广，故此不述。
十三、非时和者。同住多年，更求短缺，彼此交诤，遂成坚固。具德和灭，不定常期，两众一心，作法通解，故曰也。
十三，即拘睒弥国比丘斗诤，后有大德谏谕和灭，须白通之。因即说戒，故有后白。
十四、诤灭说戒者。因前和相，理用法律。二众欢心，同崇净教，说不待期，故曰非时说戒也。
十五、自恣常和法。
十六、难事略自恣者。僧正作法，难缘忽生，若犹广说，恼乱僧众。德人进否，作白告知，一时两对彼此陈露。事有三略，谓一说、再说、广说，无非对白，用显略缘。有人分为三白；今以说虽有异，缘白不殊，且合为一。
十六中。难缘即王、贼等八难。德人即五德，进否谓观缘缓急。一时两对，如合百人为五十对。次第三略，随急渐开。有下，斥异。
十七、修道增自恣者。九旬励修，将克忍位，待时解脱，末代便多。若更他行，众具难得，故白停之，会正方作，故曰也。
十七中。将克忍位，即内凡四善根中第三位也。忍有二义：一、忍可义，忍可谛理，皆如实故；二、决定义，善根决定，无退动故。若至此位，必入初果，是以行人，急欲修证，故延自恣。待时解脱者，罗汉有二种，若钝根者，须待好时方得解脱，名时解脱。准婆沙论，待时有六：一、须好衣服，二、须好饮食，三、须好卧具，四、须好处所，五、须好说法人，六、须好同学。若利根者，不待如上六种好时，自得解脱，名不时解脱。今谓末代利根者稀，故云待时多也。会正方作，谓待证圣果，然后自恣也。
十八、诤事增自恣者。外界斗诤，不自销殄，反来清众，尘染何疑？纵与同法，本心未歇。故且白停，至黑月末，待令和去也。
十八中，谓自恣时，外界斗诤比丘欲来同法，佛制白停，那至后半，待彼情和，返界而去。
十九、第二增者。凶恶不忍，本界未和，故来异住，望同清荡。已来不首，即是无惭。纵有举处，恐增斗乱。故抑且停，更尽后夏也。
十九中。已来不首，谓从前至今，首即是伏。纵下，释通不举所以。后夏即八月半。
问：后夏若来，为更增不？
答：律令强和合自恣，谓恐废众法，强与和合。说戒亦尔，唯开二增。
二十、受功德衣和者。名实两副，利润弘多。上士高世不通开限，若不和许，中下便绝，故听白和然后受也。
二十中。梵云迦絺那，此翻功德；令僧获利，实有胜功，名实相称，故云两副。余名如后。中下之器，闻受必从；上行头陀，恐不相允。作白和众，意在于此。少欲无求，谓之高世。
二十一、舍功德衣者。唯贪五利，心无至道，不可久延，故须和舍，或尽冬分，如常作法。
二十一。五利即开五戒：一、畜长，二、离衣，三、别众，四、背请，五、食前后至他家不嘱同利。夏竟求衣，此五为妨，故佛权开，名为五利。心不至道，至犹趣也。有缘随舍，不必皆尽冬分，故云或也。
二十二、初增说戒，二十三、再增说戒。亦以外诤入界，不可同法，故如自恣也。
二十二、三，大同自恣。
二十四、简集智人者。将评言诤，必是义理是非。若阙智人，难为刊定。然僧通美恶，多不自量。屏取评言，对和息后，故曰也。
二十四，即七灭诤用多人语殄诤之法。须作一白，简集有智，屏处评已，对众和灭，故云息后。
二十五、六，断事令不诵戒、律者出二法。戒者正行，毗尼正教，要由斯二，人法方具。今阙处众，出言无本，内行又乖，虽施岂用？故俱唱遣。
二十五、六。断事即是评诤。同众之僧，有不诵戒，或不诵律，作法遣出，故有二白。诵戒习行，诵律发解，解行资人，人能弘法，故云人法两具。由不诵律，故言无本；由不诵戒，故乖内行；解行两亡，故无所用。今时比丘，不知戒律，观斯制约，岂不为悲？忝学祖乘，应须知幸。
二十七、舍正义者。虽具上二，文义浮杂，伪辩乱正，终非顺理，故同前遣。
二十七。虽诵戒、律，所见邪僻，亦须除简。
二十八、草覆法者。两朋交诤，互是瑕疵，穷勘根源，烦情叵歇。事须猗靡，不说是非；素无重愆，又乖对俗。制令二众各揽归负，面地相愧，犹如草覆，各陈此白，罪诤俱销。有人寻律文，安与尼受白，大略同僧，故不出也。
二十八。互是瑕疵，言皆有过也。烦情叵歇，言不可止也。猗靡，和顺之貌。律中草覆地法，唯除犯重，并遮不至白衣家，余皆可灭，故云素无重愆，乖对俗也。行法之时，二众相对，一众伏地，上座作白，彼众亦然。罪随诤灭，不须复忏，如草掩泥，从喻为目。有下，示异。与尼受白，即对众问难，律·灭诤后，即接尼法，故列于此，今不取之。
二十九、差往王城集法者。将欲弘法，须待资缘，同俦创聚，义须先告某处也。
二十九已下六法，并五百结集中事。初集同往，先白告处，律云：诸比丘皆言：唯王舍城房舍、饮食、卧具众多，我等宜可共往结集。迦叶即作白也。
三十、论法白者。僧徒创聚，本事须和，若不白告，无由显意也。
论法白者，具云迦叶论法毗尼白，即结集也。大众既集，须告本意。
三十一、问优波离白者。律是法命，贤圣同持，先须开演，令法久住。然击扬有宗，不得趣述，故须和问，表众同心，故曰也。
律是法命，谓佛法寿命。击，发也。宗即是本。
三十二、波离答者。既有先问，无容杜默，答对在僧，先和后述，示非私也。
三十三、问阿难白者。佛法命本既已先传，通解畅神之经，次当须演。阿难化教之匠，故问令述也。
经论化教，诠示定慧明心之学，故能开通智解，畅悦心神。文但云经，义应兼论；或有说云，迦叶结集论藏。
三十四、答者，亦以教不虚弘，传之有本，对和仍答，表法非谬也。
三十五、七百中论法白者。佛灭度后一百年中，跋阇比丘擅行十事，恶法罔世，事须除灭。故伽那比丘不惮劳苦，遍国搜举，合七百人，断绝斯事。既初论法，义须告和，因数托事为名也。
三十五下五法，并七百结集缘。毗舍离城跋阇子，擅行十种非法事，皆言佛说，以化于时。耶舍伽那比丘闻已往破，云是非法，彼即和合作法举之。伽那被举，遂往诸国求伴，得离婆多等七百罗汉，共集断之，重集法藏。十事如资持下卷具引。
三十六、差人论法者。对众即量，贤愚滥委；简德屏论，审知邪正，故曰也。
三十七、正论法者。屏论已定，三量无疑；欲静后缘，必须对众，先和表意也。
三量：一、现量，现理当也；二、比量，他事例也；三、正教量，圣言证也。
三十八、问上座白者。此一切去，阎浮高座，百六十腊，年德俱富，众所归仰，故先问之。非和不忍也。
问上座者，律云：毗舍离城有一长老，名一切去，是阎浮提最上座也。见佛世事故，离婆多对问取证，故先白告上座。
三十九、上座答白者。德居物尊，发言信受，还传屏意，处众敷扬。
还传屏处论意，不异前论故也。
计后对众行筹刊正，应须先白。文略不出，梗概如上也。
释后略中，理有文无，示不尽故。已前所出，且举大略，故云梗概如上。
白二羯磨五十七法：
作小房法，作大房法；差分卧具法；差说粗罪法；二十七还衣法；离衣法，减六年卧具法；护钵法；差教授尼师法；制不往学家法并解；畜众法；尼差求教授法，尼差自恣人往大僧中法；与外道住法；结受戒小界法并解，结说戒堂法并解，结大界法并解，结戒场法，结不失衣界法并解，结说戒小界法并解；结二同界法，结一同界法，结食同法，上三应有解；与狂痴法并解；受日法，差受自恣人法，结自恣小界法并解；分四方僧物法；赏看病人法，分亡人轻物法；结库藏法，差人守藏法；结净地法并解；差人守功德衣法，付功德衣法；差人忏白衣法；差人行筹法；遣信受戒差使法，尼与僧作不礼法并解；差比丘料理房法，持故房与道俗经营二法；与覆钵法，差使告覆钵家法，解覆钵法；杖络囊法。
律文具出如上。应有差分粥、分小食、分佉阇尼，差请、敷卧具、分浴衣、分衣、可取可与，差比丘、沙弥使。
次明白二，文列五十七。
初、作小房法者。多事经营，恼乱二趣，大不依量，妨道招讥；制乞处分，商度限齐。为法既少，在文盖阙。
次白二中。初二，即十三中二房乞处分法。无主制量，故云小房。从人求乞，斫伐神树，故恼二趣。为下二句，显示下篇不出之意。
二、大房法者。既有主作，专任自由，妨难两缘，一不思避；故制依僧，取僧节度。事亦同前，不出文也。
有主不制量，故云大房。然妨难二处，亦不许作，故须处分。节度，即指授也。
三、差分卧具者。为僧知事，义须普周，若不通和，恐涉私曲。故先告委，后方为分。
三中，谓以僧物分与别房，事须五德，故白差之。
四、差说粗罪法者。僧徒过犯，未许世闻。调达结愆，上连王族，若不早告，滥染佛僧。及过未彰，先明示别故也。
四中，即调达破僧，立邪五法，行化于时，又教阇王作逆，故连王族。佛令身子往告白衣，事越常途，故须差遣。
五、二十七还衣法者，后文广之。
六、离衣法者。既得重病，将欲他行，衣服厚重，担荷为妨，故从僧乞，得离一衣。
六中，即离衣戒除僧羯磨。上二衣中，随离一衣，下衣不许。
七、减六年卧具者。法衣数造，乱妨恒业，故制限期，任听营办。必涉缘碍，中亦开之。恐滥私情，要须量处，故曰也。
七中。限期之外，任听营办，限内有缘，事须乞法。
八、护钵法者。乞多夺留，下换还主，恐设瞋忿，作法罚之，用旧持新，始终监护也。
八中。律云：好者应夺留，取最下不如者与之。先持者受用，新还者常持，恐彼损坏，罚令守护。
九、差人教授尼者。既具十德，义扬通化。辄尔开阐，威相未彰；故假众差，道风易扇故也。
九中。佛制教尼须具十德：一、持戒，二、多闻，三、诵二部律，四、决断无疑，五、善能说法，六、族性出家，七、颜貌端正，八、堪为尼说，九、不犯重，十、满二十夏。
十及十一、结、解学家法者。见谛俗士，正信居家，不思乞求，致令损竭。凡愚睹相，谓施获殃，故静外讥，立制割断。后既重有，宜崇福会，还须法解，如旧施给。故有二也。
十及十一，即提舍尼第三戒缘。罗阅城中一家，夫妇俱得见谛，于物无吝，施多贫乏，世人讥言因施致得。作法制僧不得往乞，后富还开，因有二法。
十二、畜众。
十二下三法，畜众通两众，余二局在尼。
十三、尼差人请法，十四、尼差人往僧自恣，与大僧不同。
十五、与外道同住者。诸见外道，我倒未亡，忽尔发心归投大法。若不试练，辄与受具，性既未调，恐反成难。且为沙弥，四月同住，以事陶冶，得信方开。
十五，即律受戒中试外道法，与受十戒，限于四月陶冶，喻其练习。合土者谓之陶，甄其土也。范金者谓之冶，销其金也。
十六及十七、结、解受戒小界者。僧取六和，不宜乖异，既不许受，恐碍生灵。大圣权机，曲制此法，事成法就，彼此通允。即席便散，不有后缘，当坐便解，判无疑设。故立二法也。
十六、七，此由本界人心不同，故来作难，佛开此教。生灵，即通目有情，别召受者。上叙开结。即下，明制解。既制即解，可验此界不通后缘，决无疑矣。
十八及十九、结、解说戒堂者。多人别造，至时须定，故立法示，后集无疑。既设说已，须解又结也。
十八、九中，未开结界，别立戒堂，统通一集；既有多处，来众难期，故须标结，令知定处。准律，羯磨白云：大德僧听！若僧时到，僧忍听。在某处作说戒堂。白如是。此但指处，不唱方相，本非结法；而言结者，但望要心克定为言。既设说已者，谓此处已作，后移别处，故有解、结。
二十及二十一、结解大界。二十二、结戒场。二十三、四，结解不失衣界。
二十五、六，结解说戒小界者。言行相因，要在人法，半月常被，其意可见。今至说期，而心不会，若不开结，教不被机。故令下道疾结缓说，事成即解，起便失相。
二十五、六。律因一众布萨日，于旷野中行，众不和合，随同师善友，下道各集一处，结小界说戒。寻言起行，以行践言，故曰相因。然言行所立，必由净僧弘阐圣法，故云要在人法。此明半月说戒之意。下道即兰若处，若在城邑，则非开限。恐彼来诃，故须疾结；结已无外，则容缓说。
二十七、结二同者。两住互缺，理须通和，彼此法食，咸有济务也。
二十七下三法，律有四种大界，初如前列，此即余三，后一非界，所以总义但列三种。两住互缺者，律明有二住处，一处行说戒、无利养，一处有利养、不说戒，佛开各解共结。此名法食二同界。
二十八、单法同者，亦是各住合界之事。一则法食俱丰，一则有食无法；僧由法住，故别解通结，使二住成济也。
二十八，两处各受利养，同一布萨，此谓法同食别界。
二十九、单食同者。两俱丰法，一所无食，若不兼济，全乖僧体，故须和送，非是结界。上之三法，应有解文。律出其缘，至时皆显。
二十九，两各说戒，一有利养，一无利养，此名食同法别界。相因名界，实非标结。上下，点缺。下云后若法食俱丰，律令解为二别，故知此三并须有解。律下，指广。后结界中具明来致。
三十及三十一、与狂痴法及解者。心乱坏神，不守本性，来往违犯，多乖法度。据内非犯，约外招疑，故以法除，虽在不妨。后若病愈，得乞为解。
三十、三十一，即难提比丘得癫狂病，多犯众罪，故制此法。内非犯者，以无心故；外招疑者，人不悉故。虽在界中，不妨僧事。狂有三品：下品常来；上品不来；中品来否不定，故须与法。愈即病差。
三十二、受日法。三十三、差自恣人法。
三十四、五，自恣结解小界者。夏末同游，至期须法，既不同意，缘碍是难。曲制随结，得通情路，既作还解，亦非久固。
三十四、五，同上说戒。若据夏末，未行自恣，那得师友道路同游？思之。
三十六、分僧物者。既僧得施，不私专己，先以法告，后依法分。
三十六，僧得施，即十方现前物。
三十七、赏瞻病人法。三十八、分亡人衣物法。
三十九、结库藏者，僧物须重，不容妄置，故须委处，商可和忍。
三十九，谓依大界别结库藏，仍须人守，故有后法。商即量度。
四十、差守藏人者。物既通属，相倚不收，致有损失，故须差遣。四十一、二，结解净地。
四十三、差人守功德衣者，既名难活，亦号坚固，为功非少，非德不持。故须通和，守不出界，故曰也。
四十三。名难活者，钞云贫人取活为难，能舍少财入此衣，获功极大；又翻坚实，谓能感多衣，衣无败坏；或云坚固，或云荫覆等。差已须付，故有后法。
四十四、依德付衣者。先已和拟，义须付持，令奉有仪，不可虚托故也。
四十五、差人忏白衣者。非法讥骂怀信俗人，凡世尚耻，何况道服？若令自往，无由解纷，制具八德，作法差往也。
四十五，此因善法比丘讥骂质多居士，佛令罚已往彼忏谢，须人通意，故差同往，即七治中遮不至白衣家法也。八德者：一、多闻，二、善说法，三、说已自解，四、能解人意，五、受人语，六、能忆持，七、无阙失，八、解善恶言议。律差阿难，具此德故。
四十六、差人行筹者。多人断诤，情见互生，若不知机，滥罔非法。三种格量，五种检勘，若非通忍，诤必难销。故具德差，任时取灭。
四十六，即断言诤取多人语，须人行筹。三种格量，律云有三种行：一、显露，二、覆藏，三、耳语。若上座智人住如法地，应显露行；若住非法地，作下二法行；若非法人多，应乱起去。五种检勘，显露有五：一、诸比丘作念，众中非法人多，然彼和尚、阇梨皆如法，应显露行；二、彼诸比丘作念，众中多非法人，而上座智人持法、持律、持摩夷、如法语，应显露行；三、诸比丘不知如法语多、非法语多，然和尚、阇梨如法，显露行；四、诸比丘不知如上，然上座智人持法、律等，应显露行；五、彼诸比丘知此诤事法语人多，即显露行。覆藏、耳语，各有前四句，无第五句。
四十七、尼差人往僧中受戒者。既有绝貌，能倾国城，图略者多，唯希出寺；若诣僧受，中途遭难。制作本法，遣信通情，僧遥加被，信返告知，便感戒也。
四十七，即尼受戒遣信之缘。此尼端正，直半尸迦国，故云倾国城。图，谋也。余如后述。
四十八、九，尼与僧作不礼法者。大僧上位，威重有仪。轻尔自坠，尼中乱节，致亏下敬。制遥作法，令自改过，后若耻悔，还解如前也。
四十八、九。轻尔自坠，谓不省位尊，甘从下劣也。尼中乱节，谓不守威仪，恣为恶行也。
五十、差比丘修理房者。四方僧房，义须修补，坏而不治，未成相续。故差营理，因福饶之。
五十。四方常住，三世相续，若不治补，不及未来。因福饶者，谓以福益之耳。
五十一、二，持故房与道俗治法。僧房久故，治葺须人。前但薄营，即堪安厝；今极朽坏，多用人工，事须和付。仍以情许，停止量时，故有二也。
五十一、二。薄即是略。厝即训置。前叙付与法。仍下，明量可法。检律无文，应是义具。
五十三、与覆钵法者。得信居士，轻掉论议，既亏奉敬，便成自损。若不制约，过益未明。故作法遮，不许往返，无任受用，如钵之覆，因以为名也。
五十三下三法，此因毗舍离国诸大离奢，受慈地教，言沓婆罗汉侵犯我妇，佛令作覆钵法，不与往返。佛言，有十种法，应与覆钵：骂谤比丘，一；为比丘作损减，二；作无利益，三；方便令无住处，四；斗乱比丘，五；于比丘前说佛、法、僧恶，六、七、八；以无根不净法谤比丘，九；犯比丘尼，十。十中多因口过，故云轻掉论议等。如覆钵者，从喻为名。
五十四、差使告覆钵家者。僧自作法，彼未曾知，若不委示，无缘改悔故也。
差法中。律差阿难为使，往语离奢。
五十五、解覆钵者。既被告及，惭惧不宁：便为杀我！岂是薄信？故待乞谢，方为解之。余无信人，不预此法。
解法中。律云：居士闻阿难告已云：如此便为杀我！寻即闷绝倒地，久乃醒悟。故知深信，方堪此法。
五十六、杖络囊法者。老病羸顿，假用扶危，故立开听，以理将济。持多长慢，必取通和。余不乞法，无义辄捉。
五十六，杖贯络囊，少壮不许，老年兼病，得法方开。
五十七、诸差人法。分衣、分食等诸解法等，律虽显意，多不具文。据理更有，故且存略。
五十七中，但是通指余不出者。律显意者，即房舍法中，但云分粥、分小食等。应差具五法者分之，即不爱、恚、怖、痴，知可分不可分也，理非漫差，必有和法。又前诸结，多阙解法，结解相待，岂得无解？故知文略，不足疑矣。
白四羯磨三十八法：
谏破僧法，谏助破僧法，谏摈谤法，谏恶性法；谏恶邪法，谏摈恶邪沙弥二法；谏随举比丘尼法；谏习近住法，谏劝习近住法，谏瞋舍三宝法，谏发诤法；谏习近居士子法；式叉学戒法，受具戒法；学悔法；诃责法并解，摈出法并解，依止法并解，遮不至白衣家法并解；不见举法并解，不忏举法并解，不舍举法并解；与覆藏法，本日治法，摩那埵法，出罪法；忆念法，不痴法，罪处所法并解。
后明白四三十八法。
初、谏破僧者，立邪五法，替正四依，滥染世间，愚迷惑乱。若不谏晓，是非未明。事既难稀，法亦随隐。
白四中。初至四，即僧残篇后四违谏戒。初谏调达破僧。邪五法者：一、乞食，二、著粪衣，三、露坐，四、不食酥盐，五、不食鱼肉。并制尽形，故是邪法。替即是废。正四依如受戒篇。事下，示略。
二、谏助破僧者。当谏破主，伴助不同，反谏法僧，令息晓喻。故设斯法，令绝外援。所以主、伴分二也。
二中，即三闻达等四伴比丘，党助调达，劝僧莫谏。息，止也。援，护也。所下，双结。
三、谏摈谤者。染污俗流，是非混乱，故须摈出，用清昏网。然以六人同犯，来去两乖；二人不悔，理须依法，倚此反谤，故谏令知僧无私涉也。
三中。即阿湿婆等在羁连聚落，污家恶行。佛令舍利弗往摈。二人来悔；二人逃去；二人不悔，遭摈起谤。
四、谏恶性者。中人已上，可以语上。善友令行，反拒不随。故制僧谏，有违斯犯也。
四中，即阐陀恶性拒逆僧谏，故加此法。中人已上二句，出论语，续云：中人已下，不可以语上。
五、谏恶邪法者。欲是障道，生死中根，出家志本，誓断此法。而言不障，滥罔教限，故谏令息也。
五至七，并见单提。初即梨咤说淫欲不障道，名恶邪见，言是佛说，故须法谏。
六、七，谏、摈沙弥法者。创入圣法，割爱为先；乃反教迹，说欲非障。初则理谏，义须开晓；必不受行，宜即摈遣。
六、七，即跋难陀二沙弥共行不净，自谓非障，仍云佛说，故令谏喻，违则摈出。据理而谏，故云理谏。
八、谏随举比丘尼者。比丘僧举，意在清心，五众同治，不相往返。乃违众命，亲事供承，为恼处深，故谏令晓，违三犯重，故曰也。
八中，即尼八夷之一。律因阐陀犯罪，僧为作举，不肯从顺。有比丘尼往返承事，故制此戒。
九、谏习近住者。尼须善朋，方能胜进。同伴滥恶，耽染情深，但增不善，故谏令别也。
九下四法，即尼僧残中后四戒。尼有八谏，前四同僧，后四不同。九中，律因二比丘尼常相亲近，共作恶行，故制此戒。
十、谏劝习近住者。僧本设谏，意在惩恶，反劝令住，何劳别偶？然素丝易染，朱紫难分，故谏能喻，无宜此劝也。
十中，即六群尼劝前二尼言：众僧恚故，令汝别住，汝等莫别住，当自共住。惩，诫也。偶即是对，言不须别求伴对。墨翟见染丝而悲，为其可以黄、可以黑，此喻人性易可染污也。论语曰恶紫以夺朱，恶郑声而乱雅乐，此喻人之邪正，不可辨也。对前所喻，故云能喻，喻即劝也。
十一、瞋谏舍三宝者。素欲投邪，待愤方显，若不陈谏，女族无晓故也。
十一，即六群尼，趣以小事不喜，便云我舍佛、法、僧。更有余沙门、婆罗门，自可依彼修梵行等。女族即目尼众。
十二、谏发诤者。四诤久除，夷然众静，重更发起，乱动乖常故也。
十二。尼发四诤，同僧犯提；此由僧谏，违谏犯残。夷，平也。
十三、谏习近居士子者。道俗情乖，难生信重，男女相别，无宜亲好。今反习近，长增慢、染故也。
十三，即单提戒。居士子者，尼戒本云亲近居士、居士儿，共住是也。数见故长慢，情熟故增染。
十四、式叉学法。
十五、僧尼受具法。有别立为二部羯磨，本法有无，各其志也。今以文相大同，故不别显。
十四、五中。有下，点异。彼谓本法有无故分，今以文同故合，故云各其志也。
十六、学悔法者。既犯四重，永障一生，素不藏隐，亦可容恕。先令乞法，后以对治，尽形学悔，除地狱之障故也。
十六。律云：僧尼犯重已，都无覆藏心，令如法忏悔，故云素不藏隐。此谓忏时尽露无余，即是都无也。然虽开忏，不复本净，但除狱报也。
十七、十八，诃责并解者。戒、见、仪、命，理须顺奉。今乃倒说，尘坌僧伦，若不举治，中表难净。后若悛革，随从众教，得乞为解，因有二法。
十七已下八种，即四羯磨治罚法。戒、见、仪、命，律名四事：破戒，破见，破威仪，破正命。彼皆破言不破，故云倒说。中表即内外，谓身心也；或可内坌道众，外惑俗流。悛即训改。
十九、二十，摈出并解者。既在聚落，宜须长信，反倒四事，坏乱俗心。若不驱遣，流习难革。后若随顺，准前为解。
十九、二十，亦是倒说四事，但据对俗，与前异耳。
二十一、二，与依止并解者。入道虽久，智钝神昏，才忏还犯，数作不止。既无志度，制依明德，尽形修学，令识沈浮。若后智通，依前准解。
二十一、二。沈浮即善恶。
二十三、四，遮不至白衣家并解者。信俗依投，理须将顺，反讥骂弄，失出世法。既忿再面，耻更谢愆。故加治法，遮其烦愤，不许不至。若自他调喜，依法为解。
二十三、四。自他调喜，即比丘、居士两相和顺。
二十五、六，不见举并解者。戒、见等四，佛法大纲，反言不见，深乖至理。且信为道源，又为德母。必怀邪信，举弃众表，亦绝僧务。后若折伏，还以法除。
二十五下六种，即三举治罚法。此亦倒说四事，而言不见有罪。前犹有信，但加责罚，此坏正信，故须举弃。道源德母，文出华严。
二十七、八，不忏举并解者。罪从缘生，生便有业，招集增漏，偏非道务。今冒染大度，罪福本空，心同俗染，未思洗荡，舍弃众外，义同不足。后乃忏伏，更作法收。
二十七、八，过亦同前，有犯不悔，与前为别。罪从缘生，缘即心境，缘生虽空，生则成业，业必感报。虽学大教，言行相违，故云冒染。梵网云口虽说空，行在有中是也。今世禅讲，多堕此见，但知心空，不知心有。诸大乘经，皆谈二谛。若专空寂，空则非空，纵使空空，还成偏计。智者云：业性虽空，果报不失。是知妙有则一毫不立，真空乃因果历然，因笔斯文，略言大要。
二十九、三十，恶见不舍举并解者。举治之重，勿高此见，污染既多，非举不显。弃之众外，若彼朽遗。后若改心，还依解取。
二十九、三十。执欲为道，局名恶见。若朽遗者，谓同弃物。此虽恶见而非正犯，故令解取，还归净僧。
三十一、与覆藏法者。既犯次重，即须陈露，知而故藏，此过难忍。随所日覆，以法征治，故曰也。
三十二、与本日治者。二篇半坏，故号僧残。洗心伏忏，理须谨重。行法未舍，更犯本条，可诃之甚。还依初日，故曰也。
三十三、摩那埵者。僧残情过，六夕僧中尽心供给，欣其出罪，名意喜也。
三十四、出罪法者。支条已倾，根本须拔，制僧二十方得弘持故也。
三十一下四种，即忏残法。覆藏谓犯来不露。本日治谓行覆未满，重犯前过。摩那埵即翻为意喜，大同治覆，僧中为别。枝条即覆藏罪。
三十五、忆念法者。清人被谤，取洗无因。既是无学，理非故犯，须僧忆念，用息诤情，故曰也。
三十六、不痴者。过犯相齐，清浊须别。初造非心，业亦不集，然须僧证，黠来不作也。
三十七、罪处所者。初未言告，便引重罪，及至勘刻，遂转引轻。审其情实，前言应是，故加治法，徵取本愆，故曰也。三十八、并解者，文虽不出，非曰不无，且存略也。
三十五下四种，并灭诤法。
忆念法，即沓婆罗汉为慈地比丘淫事加诬，佛令对众与忆念法，令审虚实，证成清净。
不痴，即难提缘，如上已引。黠谓心复明利也。
罪处所，即戒本觅罪相也。律因象力比丘善能论义，得外道切问，不能通，便作妄语。初自泛说，及僧中问，复加文饰，如文所叙。刻，推也。解法理有，故点文略，含注戒云若伏首本罪，应白四为解是也。
有人就僧法中分为多位。初、二部互作者：单白中与尼问难，白二中舍教授等，白四中别住、出罪、受戒，局僧为尼作也；次不礼等三，尼为僧作。二、当部别作者：如结集诸白，不通于尼；本法、六法、诸谏残等，不通于僧也。三、二部通学者，如同戒等。亦有事义，不可分尽。如上已解，且又存略。
三、通简中。初引他义。二部互作，已如前解；二部别中，诸谏残者，尼中八谏，前四两通，此中且据后四为言；二部通中，同戒等者，即受忏、说恣之类。亦下，示与夺。
上总为三，并是众法。
次对首法，分二：初总举位数，后从位显相。
第二，对首中。分科为二，即纲领、毛目也。
佛言：三语受戒已，名善作羯磨。说戒法中亦尔。十诵律云：对首心念分衣已，名作羯磨，后来比丘不与分。
初中，言对首者，此提纲也。既对一人已上，乃至三、四，无别可彰，但举当时相当为目，故云对首。皆是三语告情引证。
释名中，初科。皆是三语，大约为言，然说欲、白告等，但一说耳。
然作法之中，又分三别：或止对一人，持衣、说净之类；或通界同法，如说恣、舍忏；或但对三人，如中品兰也。及论作法，又有三例：或直自陈述，前对默证，如持、说等；或虽自言白，前须示诫，如安居、诸忏、入聚诸白；或彼此互作，交诵一文，如说恣清净。并随机隐显，莫非对首。诸贤斟之。
次科。前三别者，即三人通局，如上说也。后三例者，即法、事隐显也。前二但对，后一众法。并下，结示同异。最末一句，嘱后自裁。
位置三十三者，谓大数也，通诸部为言。若对四分，但有安居、悔堕，二三而已，至于持说衣药，并缺其文。故引诸部共成，各如篇显。
显数中。言大数者，非止此故。上列众法，唯据当宗，此明别法，多出他部。下皆标简，故云各如篇显。
文云三语名羯磨者，引证也。以习俗生常，唯言僧法得称羯磨。故引四分·受戒法中，初三归受，后便止之，因以除疑，前用三语羯磨如法，但后作者是不得耳。佛自断云三语羯磨，则余不劳争名也。
释注，初科。初牒示。以下，显意。四分·受戒犍度：八年前用三语受具，后制白四已，舍利弗问，佛即决云尔前名善作羯磨，自制已后，不名受具。佛下，准判。
又引说戒者，制知说戒、法，受俗戒等，即指授五戒法为羯磨也。然行事之时，但对俗境，与僧对首相同，故齐名也。
次科。说戒犍度：佛制上座，说戒日与诸白衣言语问讯，作羯磨受戒。然下，会同。准下结界篇，引五分处分净名为羯磨，亦可证也。
又引十诵文者，彼此乃异，同名羯磨，理无滞结也。余文可解。
三中。十诵文据甚明。犹恐迷执，谓为异部，故云彼此等。滞结即壅塞也。上略示意。余下，指文。
义分二别：一、但对首法，二、众法对首法。文通诸部，并如下列。
义分二别者，依位显相也。但以对首一言，滥通众、别；若不分相，名教不开。就义有三，离小众忏也；约文但二，合众多也。所以如上。
总分中，初科。名教不开，开亦分也。离三合二，如前累闻。
初、但对首者。事局中下，不劳僧众，告情引证，便成作业。
次科，但对中。局中下者，即中品下事。
二、众法对首者。本是僧秉，别人非分，道在兼济，故通于下。如忏舍灭恶之方，说恣清心之术，若不许者，教非通瞻，不济时缘。故两被单、对，俱成惠及。
众法对首。文中，辄举舍堕、说、恣，而得施、亡物，资身所须，亦是机要。两被单对者，除舍堕外，说、恣等四，通下二位。单即心念，对即对首。
但对首法二十八：
受三衣法并舍，受钵法并舍，受尼师坛法并舍，受百一衣物法并舍；舍请法；舍戒法；受请依止法；衣说净法，钵说净法，药说净法；受三药法；受七日法，安居法；与欲法；忏波逸提法，忏提舍尼法，忏偷兰遮法，忏重突吉罗法；自发露六聚法，发露他重罪法；舍僧残行法，白行行法，白僧残诸行法；白入聚落法；尼白入僧寺法，尼请教授法；作余食法。
就位但对首二十八法中，并是时须，文自广显，且列名相，举数可解。
一、受持三衣，二、舍三衣，有人分之为六相也。今以受、舍法异，且开为两；当受分衣，其法无别也。若欲分者，百一则多，故不同也。
三、受持钵。四、舍钵。五、受尼师坛。六、舍坐具。
七、受百一助身具，八、舍百一众具。此之二法，末代全稀。谓舍长说净，三衣之外，万事畜一，随得加持，不许离宿。事在钞中，今此删也。
牒释中，初科。三衣中，有人下，斥异。事别法同，故不可分，下举百一比难可知。受、舍坐具，华梵互举。助身众具，事同名异。下指事钞，见二衣篇。
九、舍请法。
十、明舍戒者，忽遇恶缘，将陵重戒，若不开舍，后进无期，故听一说便成，用通凡下往返也。
十一、受请依止。十二、十三、十四，衣、钵、药各说净。十五、受三药法。十六、受七日法。十七、夏安居。十八、与僧欲。
次科。舍戒中，若带戒犯重，永障一生；舍已还来，则听再受，故云通往返也。
十九、忏诸堕。二十、忏可诃。二十一、忏偷兰，此罪分三，不可杂乱。小众如前甄简；余者不问独头、从生，皆从一人边忏。二十二、忏重吉罪。
三中，偷兰三品，并通因果，此但对中，唯收下品。
二十三、自露六聚者。既已犯过，义当洗除，未及良缘，且露无隐，则轻而易出，不继后业。
二十四、露他过者。同侣有失，三根不谬，若私隐之，期必欲犯，故制向同徒陈，无覆过。彼闻便止，不许更传。必知有危，不告亦许。
四中。自露中，良缘即目所对，或境非净，或数不满，故云未及。若常隐覆，业则相续，今既自露，故云不继。露他中。私覆他过，意在自为，故须发露。彼下，明说限。必下，示开缘。
二十五、舍僧残行者。内依教行，总夺诸务，忽有别缘，事须接济，故开舍行，往彼拯之。事若停歇，还须白行，即二十六也。
二十七、白入聚落，二十八、尼白入僧寺者。僧尼位别，威仪须崇，轻尔突进，殊乖法式，故前通白，进退须量。
二十九、尼请教授。三十、作余食法。
五中。舍僧残中，总夺诸务即三十五事。拯谓济拔。注中更有白僧残诸行法，即合归二十六中，故前总数但二十八。事钞别开，故二十九，两处差数，开合异耳。然羯磨后出，从后为定。后二尼法，由对僧作，故列于此。
数虽溢位，中二局尼，其致可见。
点数中。注列三十，不应前标，故须点示。
众法对首有五：
舍堕法，说戒法，自恣法，受僧得施法，受亡五众物法。
众法对首，略有五法。
一、舍堕者，四人已下，至二人来，口和问边，单对一人，自如常也。二、就说戒者，三人已下，展转三语也。三、自恣者，四人已下，亦须三语，不可差人也。四、受僧施者，以道俗欣福，各行大施，故一人已上，乃至极量，无非为解脱出家，皆得为福田也；界中局三，故开此法。五、受亡僧衣者，文如下述。
众法对首中。次列五法，分节读之。据钞唯四，舍堕，约罪自归但对，此望舍财对僧，故入众法对首。所以钞与羯磨总数同有三十三，彼离白残，不分舍堕，此开舍堕，故合白、残耳。
后明心念法，初举，后相。
三、明心念，科分。云初举，后相，亦即纲、目也。
义分三别：一、但心念法，二、对首心念法，三、众法心念法。并通诸部，至文自颁，唯僧法羯磨，独四分一律。
初中，言心念者，以独秉法，傍无对证，辨济不难，义加心念，审其意用也。
释标中，初科。据通众、别，并须心念，但以一人独秉，事易心轻，特标斯目，诫令谨摄。
略有十四者，且据时须，非谓不列不无也。
义分三别者，恐法随名局，妄用者多，显位张也。
解注中。法随名局者，恐闻心念，一概而作，故列为三，则通塞无滥。
但心念者，事既恒须，数则劳扰，故开独秉，不假他成。
但心念，可解。
二、对首心念者。法本须证，独不预之。然摄修托处所资，受日通济道俗，形骸所待，衣药为要。故佛知时，曲开此法，以济独住，诚有由也。而归承有本，还存对首，为言初矣。
次、对念中。然下四句，收束七法。而下，结名，本末两显。
三、众法心念者。正法僧中，别人非分。但以财法两惠，诚显六和，若不傍流，何名僧体？故开独秉，即事成业也。恐滥余法，还须本宗，故题众法。而当时通界无人可对，故云心念也。
三、众念中。注列四种，总归财、法。恐下，结名，同上。
但心念法有三：
忏轻突吉罗法，六念法，说戒座中发露诸罪法。
就列相中，言但心念有三。初、忏轻吉罗。二、常途六念。非唯此六，故下文中，来往语默，房衣食用，随所动务，常尔一心，念除诸盖，不作违犯也。三、说戒座中露罪者，计是对首，护众故开，应入对首念中，然文制两设。
列相中，但念有三。
吉分二品，故重误轻，通收因果。重者对首，轻但责心，即心念也。
六念。且制清晨，实通朝夕。利根之人，口口著著，不忘心观。一心为能除，五盖是所除。故知上智微生妄念，即犯刑科，若此为心，乃真持戒。自余昏散，无足言之，虽严整容仪，谨守戒行，但惊凡眼，未合圣心。学者临文，宜应自照。
座上发露。初文是纵；然下，即夺。谓律制发露，常途对首，在众心念，两法各制，非是从开，故云文制两设。以对首心念须界无人，今此对众，作法自成。故知别立，不类对念。
后之二位，列名指下，广在后篇。
对首心念法有七：
安居法，说净法，受药法，受七日法，受持三衣法，舍三衣法，受持钵法。
二、对首心念有七。一、安居，二、说净，三、受药，四、受七日，五、受衣，六、舍衣，七、受持钵。文如下列。皆缘身所待，急者曲开也。
众法心念法有四：
说戒法，自恣法，受僧得施法，受亡五众衣物法。
三、众法心念有四者。一、说戒，二、自恣，三、受僧施，四、受亡僧衣。文具如下也。
已前略明缘集，已后辨缘成坏。
已前明缘集者，结前文也。夫羯磨纲领，举位有三；毛目往分，随位自显。以所集者各有部类，不可混乱。必不依作，则自他相挠，彼我同陷。可不明耶？后辨缘成坏者，生下文也。
第二，辨缘成中，初科，二段。初叙结前。纲领毛目，如上已分。各有部类，部即三位，类即八品。自他相挠，谓劳而无功；彼我同陷，谓二俱堕负。挠，奴巧反，乱也。后下，次明生后。
就分为二，即成、坏字：初、显作法之始，具缘辨成，反则不成；后、僧法具七非下，明不成相，反则成矣。
次科，分中。成、坏二字，成即十缘，坏即七非。辨成则反坏，明坏则反成，理必然矣。
初中又三，随人分也。
僧位又二：以僧为秉法之人，功用最强，又是非通涉，故须前举；后称量事下，广显缘具。
僧法，分文中。即示前举僧数之意：一则秉御功强；二以是非通涉，谓下成、坏二门，皆涉僧位故也。
律中佛言：有四种僧：一者，四人僧，除受戒、自恣、出罪，余一切羯磨应作；二者，五人僧，除中国受戒、出罪；三者，十人僧，除出罪；四者，二十人僧，一切羯磨应作，况复过二十。若少一人，非法非毗尼，不成。
初中，举数立四，所以如上。初四人僧除三事，乃至二十人僧通诸事者，皆约事限数，故分阶级也。
初释四位，正明中。初指立意，即总义中。初下，牒释。四人为本，余三随事，故有四位。
问：上云四人得秉诸法，今文乃局二十人僧者？
答：上已明之。但四通持，事情须五乃至二十也。今文对事显法，故云一切得作；若就义理，唯四得持，五、十等僧，为缘开也。
问中。以前三位并有所除，至后二十始通一切，与上相违，故发是问。答并如前。为缘开者，缘即是事，开犹离也。
况复过者，此释疑情，谓如羯磨增减俱非，故此开通，过弥成胜也。此过但据二十，若上三僧，例亦有过。五人说戒，六人自恣，可非法也？律文略故，义准加之。
次科，释过中。初牒释。法则增减俱非，人但减非增是。开犹决也。此下，义判。合云四人除三法，余一切得作，况复过四人等，五、十例然。
若少不成者：或是数少，不应前四；或是相乖，如睡、定、乱语、隔障之类；或是体乖，即有三根，明练前失，虽身预集而性不足也。斯等头数百千，但为法简，不足成僧，皆非秉御之功，故云少也。必人应法成，随数并得，须知所以，如下广之。
次释减中。初、约人数明少。或相乖下，次、约不足明少。体相两乖，虽多不济。指广如下，即简众中。
就作法具缘，要十方得：一、称量前事，二、法起托处，三、召僧方法，四、约界明集，五、应法显和，六、简众是非，七、说欲清净，八、正陈本意，九、问发事端，十、答所成法。且列疏者一家，废立后更为述。
广显中，列名，可解。古师或立六缘，或五、七不定。十缘之义，独出今疏，故云且列等。废立，如后通简第五门说。
初中，称量前事者，诸家羯磨皆略此缘。律制称量，岂专擅立？以法不孤建，成必在缘，事或滥疑，义须前审，焉待众集方乃问之？脱致爽差，便成恼众，故前标举，思择是非。言称量者，若衡斗之增损，识黍絫与圭合也。
第一，称量，释标中。初叙立意。爽，失也。言下，释名义。衡即是秤，如秤之称，则识黍絫；如斗之量，则识圭合。孙子算经云秤起于黍，十黍为絫，十絫为铢，二十四铢为两，又斗起于粟，六粟为圭，十圭为抄，十抄为撮，十撮为勺，十勺为合，十合为升等。絫字，力委反，或来戈反，并通。
注中分二：先引文证，后随义开之。
毗尼母论云：事谓人、法也。律云：称量比丘及白衣，称量羯磨及犯、事也。
初中，事谓人、法者，即法所加，通名事也，法通能、所，人亦如之。如唱诸羯磨受戒、忏罪等，为他而作；诸忏单白等，自为而作，是则互通也。然法物事有，诸法名通，岂可地处不名法摄？就人以论，如律中解：三法现前，合僧归人，五法现前，人僧乃别。
释注，引母论中。
初总示。以前明四缘，人、法、处为能成，事即所被。就事别分，复有三种，如注自列，论中语局，义必兼事。法所加者，简上能成，恐相滥也。法通能所者，羯磨是能，说恣等为所，此义易知，故不别举。人亦如之，四僧为能，差忏等为所。如唱下，略举数事以明自他。受、忏则自能他所。忏白则互通能所，以忏主白和，自为能秉，为他所量，故云互通也。戒师问白，事亦同之。
然下，别释。初点法通。论标人、法，欲明法字通收诸事，则三种具故。谓世间事有，皆可名法，诸法之言，何所不该，则知法中可摄地处。就下，释人。律中，现前毗尼有二：不作羯磨，则三法现前；若加羯磨，用五法现前。合僧归人，则能所合论；人僧别者，则僧能人所。
下引当律。量比丘者。僧所差遣，理须具德；受日、舍衣，亦观机务。辄作滥加，僧私无益，故曰也。或可称量法、事，须几成僧，识达是非，教限成坏，非人不预，义须通晓也。
释本律中，初科，为二。初约所为释。或下，次约能秉释。须几成者，约数满也。识达是非者，简堪能也。非人即不足者。
言白衣者。覆钵怀信，方堪被法；五、八二受，亦须问缘。先量后加，故应详集也。
次科。覆钵正据众法，五、八义同别法。
言羯磨者。事现在前，非法则息。羯磨八种，通镜行藏。达则事法俱成，迷则翻种苦业，故须称量也。
三中。事现在前，谓机生也。非法则息，谓事不成济也。如教则须行，非法即宜藏。镜，明也。
言所犯者，谓凡所造过，无越七阶，或涉疑滥，或预迷塞，理须分别，事等晨昏。无宜持犯相干，多少委冒也。
四中。七阶即七聚。犯有三心，一、识，二、疑，三、不识，迷塞即不识也。等晨昏者，谓同昼夜晷刻定也。持犯相干，谓不识犯缘。多少委冒，谓不知犯相。
言量事者，乃含多义。今但取当时达僧法所评者，随人、法、物皆事所收。宜须商度重轻、前后、离合，同篇、异聚，因果杂相。未可即施，先宜穷考故也。
五中。随人、法、物者，人如受忏，法即说恣，物谓结界、离衣、杖囊、行筹之类。商度等者，且据忏罪为言，余可例准也。离合同异，下文自显。
然所为之缘不出三种，谓人、法、事也。如受戒、忏悔、差使、治摈等，为人故作；如说戒、自恣等，为法故作；如结界、摄衣、净地、库藏等，为事故作。或具或单，时离时合，并先须量据，使成应法之缘。
次就义解法缘，有二：初三种者，文相易识；或具、单下，作法差别也。
初中随相。受戒为人者，以信士归心，初依行本，故受法从人也。望所受法，即是圣教，应是法收；然法起依人，故从能受者为名也。言忏、差等相，唯为他兴；治摈罚等，自他通被，以断除稊稗，增长嘉苗，岂不然乎？或可随义通塞，何限此也？
次义开，释三种中，初文。随相，二字总举。受戒下，别释。初释受戒，行本即戒体，望戒是法，据受归人。言下，次释忏治，忏差偏局，治摈两通。断除稊稗，喻被他，增长嘉苗，喻被自。稊音啼，稗傍卦反，田中秽草也。或下，点上所分不定义也。
言为法者，指说恣等。非净不预，理在为人；然僧别通行，遵崇教法，故专在也。
二中。据所被则在人，约所遵故在法。
言为事者，但约非情。依处加法，应由人兴；然和告所唱，唯是法也；合此两缘，所指则同，皆为界限，故唯明事。
三中。约非情者，此句简判也。须人、秉法，同归于界，故云合此两缘等。
或具、单下，通解上缘。然发机不常，前后难准，或但三分，如前取别。
次释，具单中，初文。通解上缘即上三种，有离合等也。机即前事。或但分三，即三单句。复具如后。
有人解云：随作一法，皆须三量。何以明耶？如四人结界，即人、事也，白二加之，即具法也。对首亦尔：衣之是非，事也；彼此相解，人也，故文云言议往返，人现前也；口说持文，即为法也。心念亦尔：常存怀记，为人也；前境不一，为事；心生口言，为法。不违此法，业成奉戒，岂非具三？
次引古中。三量即人、法、事。如下，第列三位，各具三量，如文可知。
今解：不无其致，太为通混。妙识羯磨所牒之辞，则据本缘，互不通也。如受法中，但云乞戒者，人也；诸结法中，但云限约，限即界也。自有人、事合者，如人病衣重等，如是语者捉全筹等。无问僧别，皆有单、具。交络双单，终合七缘。以从羯磨，摄事皆尽。
今解中。初句纵与，次句斥夺。彼分三量，不辨能所，故云通混。妙下，示正义。羯磨所牒，即正陈所为。法法各别，故不互通。略举受、结，余可类知。自有下，即复具四句。人病衣重，即离衣法，此二合也。如是语捉全筹，即具足句，本律灭诤中云：行筹应有白云：如是语者捉完筹，如是语者捉破筹。如是语是法，者即是人，筹岂非事？又如延日自恣，修道是人，日即是事，自恣即法。更就别法，例此寻之。
略为图示，使能所两分焉：
言离合者，如忏罪法，异篇别法不合同治，同篇多种离合皆得。余事类此，可以情求。
次释离合。且据忏罪，异篇一向离，同篇通离合。又如受戒被多人，受日合多缘等，并准说之。
言先量据者，谓劝令早知，不宜临事臧否也。
三中。劝令早知，即称量缘。臧否，即如非也。
僧祇律云：非羯磨地，不得受欲、行僧事。律中，若作羯磨，必先结界。然托处有二种：若自然界中，唯结界羯磨一法；自余僧法，并作法界中。若对首、心念二法，则通二界。
第二，法起托处。先以文据，后以义求。取僧祇文释成，羯磨所起，必在法界，自然地弱，不胜僧事。何以然耶？夫僧法轨模，起还法地，若先未加，事乖法式。即如义证，难事已临，欲行说恣，犹先结界。然依本法，虽无文证，即此成准。
二、法起处，释注，初科，为二。初标分。文据即僧祇，义求即本律。取下，次牒释。初释文据。未加圣法，故云地弱。僧事功强，所以不胜。即下，释义求。此引说恣小界，可验众法不许自然。本法即本律法聚，谓当部中无文有义，即用义决。若准五现，秉法须界，亦是明据，但非正意，故云无耳。
言处有二者，显相通局也。非谓僧法唯在法地，结界一法，非作法界。由是草创所依，开此居宗，若不自然，后诸众法无缘加被，故此羯磨偏与余反，如受戒者闻法非障等。自余并在法界，可以例知。别人行法，二界通塞如上也。
次科，又二。初总示。非下，别释。前明众法。七结界法，不通法地，如文所叙。初受闻法，事类颇同。其余诸法，不通自然，反对结界，故可例知。后明别法。受欲一法不通自然，余皆两得，并见总义。
律云：佛言：当敷座，打楗槌，尽共集一处。五分律云：随有木、瓦、铜、铁鸣者，令净人、沙弥打之；无沙弥者，比丘亦得。不得过三通。付法藏传中令有长打之法。三千威仪中具明杵下之数。萨婆多论云：夫集僧楗槌，必有常准，不得互易。
第三，集僧方法者，且依西梵，本无科约，杂碎文相，随引解之。
三、集僧中，初标。依西梵者，彼土撰论解释经律，但大开分段，至于解文，并无科节。此门仿彼，乃述作之变也。
所以先敷座后打槌者，由声告即集，床座未施，伫待悽惶，非成奖务。制先定座，良在兹也。
牒释中，初科。悽惶，烦闷之貌。众既不乐，殊非同法奖导之意也。
犍槌者，梵本声论云犍地，此云磬，亦曰钟也，乃金、石二物耳。故五分云随鸣者作之，意取闻声来集，召僧法也。故涅槃云：击鼓诫兵，鸣槌集众，是为法世。四分中，召僧七相，不离声色，唱令犹不来者，更相检校，意可见。
次科。犍槌，如字呼之，下依声论，方乃转音。今人一概改槌为稚，例呼为地，未披经律，妄自改作，如钞记委辨。下文或单作槌，梵言之略。钟磬并通金、石为之，金即铜铁也。五分随鸣，不必金石，如注所列。涅槃中，彼云如鸣槌集僧，严鼓诫兵，吹贝知时，是名法世，言是法彼世谛之事耳。四分七相：量影、破竹、作烟、吹贝、打鼓、打犍槌、打地。若唱诸大德布萨时至等，准文有八。一、三是色，余并属声，通为唱令。
如律文令旧住净人、下位打者，此召僧法制，非具道者所为，必无二人，方听兼助也。
三中。下位即沙弥。具道即大僧，一、自是所集，二、事仪非重。无人听助，即是缘开。
言三通者，非是单三下也，从微稠以至稀著，声绝之后，又加三槌，故云也。
四中。凡鸣钟法，先虚揩十下，即微稠也；十一以去，渐稀渐大，即稀著也；至三十七下，缓打三下，为集三乘。常途斋讲，宜依此法。晨昏长打，广如钞中。
阿含经云，闻声止苦者，凡业有定与不定，故苦有止与不止。若作业必定，圣所不免；不定业者，无缘则受，有缘便止。罪者遇善为因，打者设愿为缘，故得声传苦灭，自然感应。
五中。注引付法藏传，即罽腻吒王堕鱼受苦，闻钟停息，遣告长打。有斯冥感，故引阿含，彰其所以。猛心一往，始终无间，为定业；中间微悔，即不定。定业则果相已就，故圣不免；不定则因势犹微，故通缘夺。
若尔，罽腻吒王业应不定？
答：引业则定，故永堕鱼中；满业不定，故遇缘停息。罪者先有善因，偶然遇善；打者方今发愿，随愿冥通。傥临此务，宜善用心。
若准此文，比丘自打，与上相违。
答：律据集僧，事须下众；传取济物，故约大僧。
威仪经明杵数者，今多不行，故法坠于地。但临事筹度，量时缓急，外得生信灭苦，内得无虚声告，若然，可也。
六中。经中杵数，备如钞记。今下，斥世。但下，示法。令筹度者，或住处大小，僧徒少多，时缘缓急，随宜长短，不必依经。于外有功，于内成用，内外两济，事不徒然。
论中不许互易者，以僧法楷定，辄改乱伦，召法既乖，受用非理，故须常定也。必欲换动，先以本者召集现僧，告令知意，然后改革。后更欲换，还如前召。如斯展转，虽是改换，始终僧法。若一住处两磬互鸣，前后杂乱，不名常相；随用四事，是盗僧祇；由僧私一乱，无法分异也。
七中。初明制意，伦即是次。必下，示换法。若下，显过相。
今世有人，言知钟者，云是净语，言打钟者，不净语也。元此知净，自不得为，令他作之，故云知也。钟则不尔，自他通用；不有种相，何须避之？当部言打，其事极多，人畜非情，咸有其戒，可亦改之，为知净也？智论挝犍槌，阿含击犍槌，五分打三通，经中撞击钟鼓，并以知净之言，别有所为。故翻经之家，随以此方一相往翻，莫非物触声发也。故知钟之言，虽非巨害，然是知法者之大忌也。
三、斥滥中。
初引滥。彼谓使人时，须云知钟，不得云打钟。
元下，次正斥，有四。初示知净本制：一为比丘自不得为，此通掘、坏、钱宝等；二为有生种相，此局坏生一戒。钟并反此，义不须之。当下，次引余戒例难。言人畜者，即打比丘提，乃至打畜生吉。非情即打故衣。智下，三、引示。挝、击、打、撞，事同语异，随用翻之。故下，四、诫诰。在事虽非大害，于法深属无知，凡在学流，故须避忌。
夫界有二。
第四，僧集约界者，所以立界，为欲摄僧，随其分齐，不许乖异。并是丧我之方略也。
第四，初科。为欲摄僧是立界意，丧我方略即摄僧意。凡夫具缚，我倒炽然，乖异则转增，和合则渐息，由事证理，得法无我，是佛权谋，故云方略。
文中先举二界，后随别释。
若作法界，则唯三种，谓大界、戒场、小界。若论小界，无外可集。若戒场、大界，并尽唱制限集之。
初作法中，列三名者，以摄余界，后当广说。
作法界中，初科。指后，即第二篇。
小界无外者，以界局在身，坐外无法，随人集结，故无外也。若许有界，则纳诃人，余亦如后。
别释。小界中。初显示制意；若下，暗斥古非。
若论无场大界，二处别集。以界之内外，咸有制约，可从集故。
次无场界中。此约说、恣内外两集，故云别集。不容私避，即是制约。下文四集，义亦同之。
若尔，小界无外，可如前言，身界之外，可不须集？
答：元制简人，虽有不集，不同大界制内外集。
释妨中。恐谓说恣小界，可以类同，故须简别。答中，制简人者，为遮诃故；若须外集，开无所济。大界非难，故曰不同。
若有戒场，则四处各集：一是界外，二是界内，三是内相外、戒场外中间空地，四、是戒场体。
三、有场界中。当局自集，事义易知；特约共集，示其异相。
问：羯磨之设，界中无人则成，何故集他外界？
初问，大界外集之意。
答：行法不同。若作羯磨，则随界分局，人不相集。若作说、恣，则内外通收。以是摄僧纲纪，使内外同崇，不许逃避。乃至外界戒场，见相便求，多有句数，即其事也。
答文，今释中。初句总示。若下，别释，即僧私二缘，通局两集。乃至下，别证通集。本律说戒犍度云：时有一住处，说戒日客比丘来，见旧比丘在戒场上见而不求，便作羯磨。诸比丘白佛，佛言：成羯磨说戒，有罪。若见已便求，求已不唤，成羯磨说戒，有罪。若见已求，求已唤，成羯磨说戒，无罪。闻、疑亦如是。又有住处，说戒日，旧比丘见客比丘在戒场上三句，并闻、疑三句，并同上。余广如彼。故云有多句数也。
有说云：纵作羯磨，亦须通知。以年岁逾远，界相莫知，或主客改转，虚传制限，故须通集，先委问缘。脱有漠落，徒生疑惑；必本非法，实滥后缘。若经受戒，空传圣法，丧他一生，自他同陷，深可镜之！此言易耳，临时难改。
次古解中。此就私缘，约界不明，可有通集；必无疑滥，则不须之。初叙须集所以。脱下，彰不问之非：初谓标相不分；必下，次即本结乖法。于界生疑，不出此二，必有此缘，解已重结。不同今世，无问曾结不结，一概妨疑。请考此文，足知传谬。滥后缘者，通诸众法，作并不成，受法尤重，故别举耳。此言易者，秉结不难故。临时难改，再受非易故。
问：大界四集，可如前言。戒场之中，亦有集不？
答：场中两集，亦为说、恣，如难缘开之。余如结界法中说。
次问戒场，比前大界，例有四集。答云两集，即是通局二集，或可字误，两合作四。
若自然界，则分四别，谓聚落、兰若、道行、水界。
就自然界四种分之，当部无文，通取诸律，四名如列，各解可知。
自然中，初科。本宗盗戒有聚落界，三小界中有兰若、道行，但非明显，故云无耳。所出诸部，文中自标。
言聚落，则有二种：若聚落界分不可分别者，准僧祇七树之量，通计六间六十三步，若无异众，得成羯磨；若可分别聚落者，准十诵律，尽聚落集之。
聚落为二，谓通局也。
聚落，释标。云通局者，通即不可分别，局即可分别。
初、不可分别者，或约僧之来去难可知者，或约处所散落，不知际域。故僧祇云：若城邑聚落界分散乱不可知者，以五肘为弓，七弓种一树，齐七树为量，相去作法，虽有异众，各不犯别。约相步之，则有六间六十三步。
不可分中，初科为二。初列相。即人、处二种，不可别知，或俱或互，并是此收。二俱可分，则属后摄。故下，引示。文唯约处，义必兼人。彼因婆罗门问种树法，佛言：以五肘弓量，七弓种一树，能令根茎坚固，扶疏生长，不相妨碍。时优波离白佛：已闻种树分齐。今复问：若有处所，城邑、聚落界分不可知，若欲羯磨，应齐几许，使异众各各相见而得成就，不犯别众耶？文中上是请问，以下即佛答。五肘九尺，七弓六丈三尺，一树得十步半。
昔云七十三步半者，错算七间也。僧祇疏中七树六间。犹如四分衣界八树中间，诸师衣界止计七间，如何僧界七树非六间也？
初错算步限中，初科。一期之误，多十步半，故云错也。下据彼疏，会同本部兰若衣界，决知误矣。
有人执旧见。云：树限两头，各有势分，故各分半，还是七间。又云：周圆种树，如月晕也，故有七间。又改僧祇为八树字。斯之我爱，穿凿太甚。何处有树，即以树量，律约世情，假以相显。
次科。初引彼执。次列三种：上二转计，下一欺罔。月旁气谓之晕。斯下，总斥。初二句责其情执，次二句示今取量不必须树，下二句显律本缘依树所以。假即借也。
中间七树，二众两头各行僧事，相对既尔，纵广四维例集可知。律克二身故以树限，若取当分，皆半折之，则自分之界，唯三十一步半耳。但以界体叵知，用身分相，广如钞显。此一既尔，余之自然，大小乃殊，例有通局，皆半约之。
三中，有二。初、定方圆。若无异界，体则定圆；必有相侵，尖斜不定。律下，二、辨通局。六十三步，半是自分，半属深防。叵即不可。指广如钞，见集僧篇。此下，例通。六相之中，除可分聚，余皆半折，如兰若五里，人各二里半等。自分、深防，合举是通，两分为局。
问：今若集僧，依通依局？
答：若彼无人，止须依局，恐来不定，故必从通。名为深防，义在于此。
若尔，纵有人来，在我自分之外，理应无过。
答：人虽在外，界己相侵，故有成别，寻钞可知。
问：可分别聚，何不两分？
答：四周有院，摄相义强。若在相外，则彼此界别，若在相中，即同自分。余无院相，约量通收，故皆半减。
彼律又云：聚落界者，相去虽不远，行迹到处，亦名为界。有人引之以为僧界。此用非也，乃盗戒中显空有两位，不干僧界。
次妄用他文中，初科。初引所执，即僧祇文。虽字写误，彼是篱字。有下，指妄用。盗戒空有者，空即兰若，有即聚落，彼具云:空地者，垣墙院外，除聚落界，余者尽名空地。聚落界者，去篱不远，多人所行，踪迹到处，是名聚落。谓聚外行路，亦属聚界。昔人据此，谓七树之外，更须势分，故此指破，令后无疑。
今约步限，据不可分者为言。以村聚散落，无有垣堑，又僧杂闹，往返难究，指步为限，捡括易成。焉取踪迹，远通内界？故不可也。
次科。即叙人、处，两不可知，约步为量。既无四院，何有行迹而可取耶？
二、可分别者，亦有二缘：僧则在无易委，聚亦周院可悉。故十诵云：若无僧坊，聚落中初结界者，齐聚落界是僧坊界。此内共布萨羯磨，不得别作。纵彼文中齐行来处，此制通摄，恐妨界内。必作法时，身在门外，亦得两成，故彼文云约以篱堑集。
次可分聚中。初示相。人、处两缘，皆可知故。故下，引据。初正引。无僧坊者，此明人、处可别知故。齐聚落者，此明界限尽四院故。如佛化初至，未有僧居，则多此相。若准事钞，兰若僧坊，或有四相，亦同此集。纵下，遮疑。彼律下文又云聚落界，齐行来处，谓聚外行路也，疑是昔来执为势分，故特决之。制通摄者，恐有入界，通外远集耳。故下，转证。既约篱堑，明非远集。
言兰若，亦有二种：若无难者，诸部多云一拘卢舍，按杂宝藏云五里是也，相传以此为定；若难事兰若，如善见论七槃陀之量，相去五十八步四尺八寸，得作羯磨。
二、兰若者，亦有两相。
兰若，标中。亦两相者，亦上聚落有通局也，通谓无难，局即有难。
若无难者，诸部皆云一拘卢舍，而互说不定。大则二千弓，弓长五肘，小则五百弓，弓长四肘。四分俱卢舍者，一鼓声间，验鼓则鞞鼓不一，故其声亦有远近。皆是中国行李驿亭，长短随处，故致殊耳。大约杂宝藏五里为候也。
初无难中。初引示不定。僧祇二千弓，计有十里；十诵五百弓，约有二里；四分鼓声，则无数量。鞞是小鼓，鼓即大鼓。皆是等者，总示诸部不同所以。
大下，次明今所取。杂宝藏经云一拘卢奢，注云秦言五里。候犹准也。
二、有难者。如善见中兰若极小，方圆七槃陀量。槃陀者乃量之总名，一槃陀有二十八肘，通计为七，则百九十六肘，肘各尺八，六尺为步率之。故彼文云：若不同意，自七之外，各行不妨。故知涉难也。
次有难中。初引示。槃陀，梵言，此方无译。二十八肘，有五丈四寸。百九十六肘，共三十五丈二尺八寸，则五十八步四尺八寸。不同意者，谓众不和合，即同本律三小之缘，故云有难。唯三小界，局在兰若，依此集僧。相传但云恶比丘作难者，谬矣！
明道行界，准萨婆多、十诵律，纵广六百步。
三、道行界者。如萨婆多云：随比丘行，有纵广拘卢舍界，不得别食、别布萨。然部别有由，当取十诵。故云拘卢舍者，长五百弓，弓长四肘，则七尺二寸，如是率之，则六百步。
道行中。初引示，即彼论中别众食文。道行不住，则开别众，今此停止，故有制约，委如钞记。然下，定量。以多论正解十诵，故云部别有由等。百弓有七十二丈，共一百二十步，五百弓总六百步，即为二里，大约三百步为里也。
明水界，如五分律，船上众中有力人，以水若砂四面掷所及处。此之六相皆谓身面所向方隅限齐之内集僧，无人方可应法。
四、明水界。善见云：水中不得结作法界。若自然界者，众中有力人掷砂水所及处，外有比丘，不妨内法。取水常流处，深浅俱得，潮水不合。若船上布萨，应下磸，若下橦，不得系岸及水中树、石，以与陆地相连故。此论不得结作法者，以水虚浮，相体难识故也。今则约岸分标，义亦可得，如四分合河而结，除无船、桥，即是明证，故五百问云水中住船得结。如下广说。
水界中。初引示。砂水者，或掷砂，或洒水，准钞计有一十三步。磸合作碇，即碇石也。橦音幢，合作桩，橛也。水中树不与地连，准应得系。此下，义判。先出论意，后举二文准知得结。广在次篇，故指如下。
文中六相面方限齐之内者，据彼此各收，咸成别法。审处观时，不容滥委。
释结中，显示分齐，诫令审悉。
律云：应来者来，应与欲者与欲来，现前得诃人不诃，是名和合。反上三，成别众。
第五，应法和合者。僧人乃集，有不来者，义非僧体，即是别众。今约此缘，义分两相：或一上座告情，以时劝勉；或三业通僧，显成作业。故律文云：何名和合？即反三别。故知三业委僧，岂是乖异？
第五，标中。初蹑前生起。今下，约义示相。谓众僧创集，或约首者陈告，或取检校无乖，唯此一缘，义兼两相。下引律文，别证后相。
文中应来者来，谓应羯磨者，须来总集。余不应者，谓尼等四人、十三难人、三举、二灭、重病、痴呆，既是位乖，无由同法，并不合来。唯德行具，堪识是非，可有同法，故须来也。此名身集。
次牒释，身和中。应羯磨者，即善比丘，简余不应，具见次缘。德行具者，体净也。识是非者，解明也。
二、应与欲者与欲来，即简非欲缘，虽与不成。有堪欲缘，若邀身集，教不济机，太急过分。送心达众，即表无别，故与欲来。是名心集。欲即心也。
心和中。初简不应。非三宝等缘，不合与欲故。有下，次示应与。身异心同，故成和相。
三、现前得诃人不诃者，即简不合诃者，义无证正。具德法应，理非辄举，故言不诃也。此名口集。由默然故，事法同持，和通僧体，前业成就。
口和中。不合诃者，即诸不足、四羯磨等。证明令正，故云证正。
反上三和，即是三别，广如非相。
三别中。指如非相，即是次科及七非中。
有人不立此和，通入僧体。以此三业顺成僧义，非无一致。今以行事广务，要以识相为先，合相从体，是非终不可练。岂唯此和通入僧内，四满数中诸不足者，可亦僧收？今以翻和成别，非相须知。前但列僧，则约相分数，故文云僧者，四人若过。今显义用，故统收三业，此约事辨和也。律中和合者，一说戒，谓约法辩和也。二和虽殊，非列不显，故分一位也。
三、破古中二。
初、引古。通入僧体者，谓前举数四位僧中，即具和义，不复别开也。
今下，二、申今，又三。初标古非，过在通滥。体即四位，相即三和。岂唯等者，谓后简众，四满之人亦上僧收，若不别立，是非莫辨，可亦僧收而不须立耶？例今和别，义亦同也。今以下，次示今意，释通前后，体用两分。律下，引文证。律云：僧者，四人，若过。和者，说戒、羯磨。彼既两分，比今事和，别分有准。
律云未受具戒者出等。
又云有四满数。
第六，简众不足僧相，即前僧义第四门也。
第六，标中。总义略指，故此广之。
律虽出一不同之人，谓未受者。然非数相，其类极烦。若不广明，成非莫显，徒沾僧内，终乖法式。是以律中显于四满，明是非相。
次显意中，初文。初叙略，以作法问和，止问未具；然下，示广。律明四满，见瞻波犍度。
所以有者，见前立僧但约数定，便以非法之人用充数限，故广显四种满不满义。满犹足数。
次科。初句征律何意而有四满。见下，即释。前立僧者，即初标四位也。满犹足数，不满反之。
而此四中成满唯二，余不满者，用列何为？莫不当时充僧，谓是合法，简人方知不满；亦可从初得名，交络互显，方离不满。
三中，初叙疑。文中四种：初、后成满，中二不满。莫下，决通，有二：上约未简释；下据句数释，亦以此义通名四满。
一者，有人得满数，不应诃。若为作诃责、摈出、依止、遮不至白衣家羯磨，如是四人者是也。
举相列名中。初人得满不合诃者，由四羯磨但坏行法，入轻治中，不毁本信，尚足僧数；既夺德用，故不应诃。
举相中，初科。对后举、摈，故曰轻治。夺德用者，即三十五事中不得诃羯磨是也。
二者，有人不得满数，应诃，谓若欲受大戒人。
二、不得满数应合诃者，即欲受大戒人。体非具修，岂合足数？但今受法，诸行根本，立身之要，脱有非缘，无宜再涉，故开诃令止，事顺法成也。
二中。谓沙弥受戒，或曾披律，或复重来，晓达如非，旁无诃者，所为不轻，听自诃止。唯局一受，余非所开。行依体生，故为根本。为世轨范，故能立身。
三者，不得满数，不得诃者。
三、俱非者，就此一位，乖相极多，略知大数，后依随解。
四分有三十二人，十诵十五人，伽论三人，僧祇九人，五分一人。诸部通会，共成一宗，则六十许人，不合足数。
三中，示数，初科。四律一论，共有六十，而言许者，示不尽故。
今见讲师但取四分二十八人是不足限，不用他部，口云律但列此二十八人，明知不列是足数也。
次科，引执中。此即钞序六师，初师见也。
今解：律通列相，令准例知，本无结数，拟含多相。二十八者，疏家束之，勘检律文，隐显不定，如何冰执，不通他部？若有痴、狂、睡、定之徒得入数者，至如舍戒为恶，随对应开。若向狂心及未相解，俱不成舍，以非足数，非对首人，虽是比丘，无任秉法。故须大观众部，通照是非，义类显然，不得不用。
次破中三。初、明本宗不定。二十八人出瞻波犍度，痴狂舍戒等，出淫戒及受戒犍度，行覆藏等，出人犍度，故云律文隐显等。若下，次、引舍戒例难。引彼开缓，并今制急，可验痴狂定是非数。故下，三、示须用诸部。
若为比丘作羯磨，以比丘尼、式叉摩那、沙弥、沙弥尼足数，若言犯边罪等十三难人，若被三举，若灭摈，若应灭摈，若别住，若戒场上，若神足在空、隐没、离见闻处，若所为作羯磨人，如是等二十八种不足数。
文中若为比丘作法，以尼等四人足数者，或由报别，或法未具，故不开之。翻对及尼受具二十，忏罪八人，出罪四十者，各成两足，互不相通。
初本宗，尼四人中。初通示。大尼报别，沙弥未具，尼下二众即兼二义。翻下，别简。据尼本不足僧，然僧得与共秉，故云翻对。忏罪八人，即摩那埵。
若言犯边罪等十三难人，本犯戒障，虽受不得，以体非比丘，虚沾僧用故也。若被三举者，既本无信，故作重治，弃在众外，义无同法。
十三难及三举，并可解。
若灭摈者，为非既重，加覆染心，故作法除，出海岸也。若应摈者，根本已坏，去僧弥远，将欲摈遣，逢缘且散，故文云入波罗夷说中也。亦可为非公显，不惧覆藏，或屏犯重，而过迹陈露。义须驱遣，无力遮治，行本既亏，俱是应摈也。
二、摈中。初释灭摈。为非重者，局四夷故。覆染心者，不学悔故。出海岸者，众不容故。若下，次释应摈，有三。初是可摈。初篇刑科，名为夷说，已犯重者，在此所收，故云入也。亦下二种，公屏虽殊，俱不可摈，凶顽强狠，僧力不加，但可自知，勿将系数。
问：边等十八人，尼等四人，为自道非，方是不足？为不自言，当体不足？
叙问中。道谓口言。
有师解言：僧取体如，上既乖法，冥然不足。云自言者，结集列相也。
初师解中。初立义。云下，释妨。律文列相，并云若言，恐谓口说，故推结集，为彰别相，故标简耳。
又解：人虽体非，相有僧用，各不相知，理开成足。故十诵云：犯重罪人、贼住、边等，若先言有是过，作法不成。反上，得也。故律、论并云：同住之法，肉眼三根净，不用天眼见他犯过。广如钞中。是以文中若言犯罪，与彼不殊，故知自言自述，使人闻也。又四分中，于不持戒和尚受具足，前三句者，由不知不得故开，第四句知不得故方闭。广文如欲法中。
次师。初立理。故下，引证。初引他部。十诵文相甚明。律、论即十诵、多论。下举当文，会同十诵。又下，引本律。受戒法中文云：时有从不持戒和尚受戒，后疑问佛，佛言：汝知和尚不持戒否？报云：不知。佛言：得戒。复有如上缘，佛亦如上问，彼报言：知。佛又问：汝知不应从如此人边受否？报言：不知。佛言：得戒。复有如上缘，佛次问二种，彼并云知，佛又问：汝知从如此人受不得戒否？报云：不知。佛言：得戒。复有如上缘，佛次问三种，并云知，佛言：不名受具足。
十九、别住者，将外界人，用充内数。
次科，别住，即异界也。
二十、戒场上。此二俱是异界，两列何意？由见外界不足，谓戒场是界内，应足外数。然场虽为大界所围，两不相接，中留空地，即异界也。
场上，亦即异界，故征重意。内外两列，遮后滥用。围轮小界亦此所收。
二十一、神足在空，十诵云：空无分齐，不可分限也。
神足。即六通之一，亦名如意通。空无分齐，无所依故。
二十二、隐没者，即入地，或在井、窖、窨，俱名非现故。
隐没中。入地即总示。或下，别举，窖、窨并地穴也。
二十三、离见闻者，解虽有多，即离比座见闻也。若有互离，如欲法中。
离见闻中。有约离秉法人见闻，今所不取，故略标之，广在欲法。比字平呼，并也。
二十四、所为作羯磨人者，以为僧所量，牒名入法，安得成数？又前乞是所为，后和是能为，秉法专制，诃足俱成。除受大戒，余不合语。
所为中。初通释。又下，简受戒和尚。虽牒名入法，而与余不同。前乞谓乞畜众。后和即通正受。秉法专制，谓主其制度偏在和尚，故成诃足。除下，示局。自余诸法，羯磨牒名，无非所为，不成诃足，故云余不合语。
通尼等四，合二十八人。
结数中。尼等四人，由是别类，义无同法，故别列在前。十三难下二十四种，同是本众，体相乖差，故次列于后。故通前后，合成总数。
又云行覆藏、本日治、摩那埵、出罪人。
律中行覆藏、本日治、摩那埵及将出罪，以行法在身，根本未拔，坏众义备，是两不合。
次后四中，初科。次篇邻重，故能坏众。诃足非分，故两不合。
若尔，与四羯磨人有何异耶？
答：前但小犯，情过可诃，故足数收，此犯次死，罪深难拔，故不足也。
问答，可解。
有人云：四羯磨者，众法皆通；僧残诸治，局二篇悔。
引古中，初科。四羯磨人，但不诃法，生善灭恶一切众法，并谓足数，故云皆通。僧残四人，但不足忏残羯磨，余法皆通，故云局二篇悔。此师所判，乃据律文。事钞科为少分不足，犹循古解不了义也。
若作此解，焉有被诃责者得更治人，犯二篇者开余忏主？审约情事，律文不了，以义纠定，应分二途：若同犯同治，理无预加，律言足数，谓差结等；若自有犯，必无清过，故有罪人不合解罪，乍可应余非罪羯磨。若作斯通，始终无妨。故此四人，通前数等三十二也。
次科。初蹑破。生善可尔，治罚、忏罪，并灭恶事，身既有过，如何加彼？审下，义决。初总标。纠犹正也。若下，别列。同犯同治，如犯残者不足忏残，被诃责者不足诃责，余准说之。差结生善，可通律意。若自有犯，即别犯别治，如犯残不足舍堕，诃责不足摈出等。犯者不得为人解罪是律所制。非罪羯磨，亦即生善。若作下，结示。用此二途，决文不了，于义尽善，故无所妨。
余取异部。
十诵云行覆藏竟、本日治竟、六夜竟，此上七人，佛言：不相足数。十诵又云：睡眠人、乱语人、愦闹人、入定人、哑人、聋人、哑聋人、狂人、乱心人、病坏心人、树上比丘、白衣，如是等十二人不成受戒足数。
十诵十五人。
一、行覆竟人，二、本日治竟，三、六夜竟。若此三人，兼前残四，并是二篇，互不相足。
次释他部，十诵，前三人中，初科。前据正行，此约日满，未及作法，恐将预数，故须列之。
若尔，夜竟人与将出罪，有何异耶？
解云：律文两位，约远近耳。本日、覆藏，坏非、坏分，此亦尔也。
次科，初征。次释中，律文两位，通指二部。夜竟未出故是远，将出临事故为近。仍举本日、覆藏为例，以同是一事，亦两分故。
又伽论云：行别住人，作摈成就。除受戒法，余尽得作。引约四分明言不足者，但据僧残四位。若同上通，非灭罪法，可并作耳。
三中。初引论文，彼除受戒。准前义判，反得成足。引下，次对本律，如上所明。若下，准前义决，但足生善，自余治忏，一切不通。
四、睡眠人，五、乱语，六、愦闹，七、入定。故彼律云：若前比丘睡眠、入定等，或众僧睡眠、入定等，闻白已方睡、定者成，不闻者不成也。八、哑，九、聋，十、具二患人。
后七人中，前四昏乱，后三病报。中引彼文，决前睡、定，闻白已后，知所为事，有心持御，故判法成。
凡此十位，以足僧数，一切不成。因六群证他受戒，羯磨不成，及后佛问，皆言不委，因立制曰：听羯磨者，当一心莫余思惟，专心敬重，心心同忆念，如是听作。其作法者，应分别之，是第一第二第三等，不尔与罪。若如伽论，聋闻声者，得成作法。
结示中，初总判。因下，别示。初明睡、乱，引本制缘。心莫余思，不妄缘也；专心敬重，不轻法也；心心忆念，不间杂也；不尔与罪，违得吉也。此乃成法之缘、作业之本，凡临秉御，慎勿自轻。若尔，何以前文白已睡、定而得成者？答：彼是曲开，非本正制。若下，次决聋人。
又次十一、狂人，十二、乱心人，十三、病坏心人，十四、树上比丘，十五、白衣。
后五人中，初科。乱心坏心，亦是狂类，但相别耳。
此与边等，何异重来？前十三难，有过障戒，此好白衣，五、八、十、具，虽并心净，不妨加法，参差不成，仍本名故。
次科，对简中。由与边等同是无戒，故须简之。
有人云：即有具戒，缘须俗服者，故不足数，以无僧威仪也。
今不同之，不以威仪定僧体状。内具戒见，财法应僧，外亏道相，为缘亦得。如五大色，不合受持，为缘服用，岂不秉法？可以例也。
斥非中，初引非。今下，正斥。为缘即有难，如十诵中，和尚师僧著俗服得戒是也，善见比丘为贼所剥，听著五大色衣，即是俗服。脱临法席，岂不足数？
摩得勒伽论云：重病人、边地人、痴钝人，如是等三人不成满众。
伽论有三：一者，重病人；二、边地人，即四分中、边不解，两不成舍；三、痴钝人。用此满众，俱不成就。
伽论，通列中。二、边地人，即同四分舍戒所列，故引合之。
今约痴钝，事义须知。夫羯磨者，为通和忍，随文解意，则非愚限。故即世行事，只论身足，及问是非，渺同河汉。今出愚相，略有五焉。
次别释中，初科。文叙羯磨取解为功，世多愚暗，故须历辨。渺同河汉，言其浮漫无涯畔也。
诵文合眼，恐有停延，缘入非违，傍无人觉：此一迷也。或同诵一法，前后无乖；文相能所，不识彼我：此二迷也。或约文谨摄，深练自他；增减乖务，事法错滥，不召令住：此三迷也。或文句乃明，牒事不滥；人有别缘，是非通默：此四迷也。或人法乃具；事局界境，成否冥然，端拱送忍：此五迷也。
二中，五迷。初总四法，通曰非违。自二已下，别历非相，二、法，三、事，四、人，五、处，蹑前起后，次第相生，寻文可见。
观此五迷，深明四法，微为弘奖，仅涉僧伦。齐五所收，义归不足。至于随法明非，非如雾结，自非博观，余复何论？约指通情，如前亦可，且就钝人，余如后说。
三中。初示足不足。观迷明法，粗可秉宣，未为通博，故云微仅。至下，次指非相。如雾结者，喻其多也。约指通情，即上五迷。指余如后，即辨坏中。
僧祇律云：若与欲人，若隔障，若半覆露中间隔障，若半覆露申手不相及，若一切露地坐申手不相及。又云：若众僧行作羯磨，坐则非法，乃至住、坐、卧互作亦尔。四分云：我往说戒处不坐，为作别众。佛言：非法。
如僧祇中有九。一者，与欲人，堂中作法，通收欲者，以入现数；二、若隔障，即同在覆，别有遮断，不见身也；三、半覆露，中间隔障；四、半覆露，申手不相及；五、同在露地，申手不相及。此上五种是善比丘，当时乖相，故非数限。
僧祇，初科。半覆露者，谓半僧檐下，半僧露地也。
又有行住坐卧，更互作句，以义细分，则一行有三，历作十二，且从四仪，即合前九。然此行等，必有余缘，亦应开许。如立说戒、教授白召，病者舆来，岂同坐也？然须相顺，面必向僧，则成开制故。
次科。初列人相。四仪更互者，如行作法，住不足数，坐、卧亦尔。举一为首，以历余三，故成十二。然下，次明开缘。若据白召，本是制立，且望相乖成法为开。病人虽卧，不得背僧，故成开制。
五分：病人背羯磨说戒，佛言：别众。
五分中病人背说戒者，正判别众。四分我往不坐，为作别众等，并是正量。
五分背别一人，仍引四分乖仪以显。又观文势，五分证上病须面向，四分证上四仪互乖。
义加醉人等，或自语前人不解、心境不相称等，并名非法。故律中受戒舍戒法内云：若眠、醉、狂、恚，不相领解，如前缘者，并不成故。
上来六十，俱是简缘，岂唯如旧但二十八？必过今数，义理有归，亦须收取。如极醉人、共语不解人等，亦是不相领会，何有忍默之理？故须通照也。
义加中，初科。初结数反古。必下，正示义加。义有归者谓归不足。注引舍戒睡、狂如上，出在他部；醉及不解，此之二人，诸部无文，是今义判。
问：既出舍戒，那云义加？
答：由非正列不足数中，然对舍不成，义是不足故也。
文列受舍，狂、醉非者，引证成前不足之限。患今学者，但诵人言，何不检律？自有明诰。事类极多，故引令晓也，广如事钞。
次科。初点文。言受舍者，即受法舍戒中，以舍戒两出，故标简。患下，示意。指广如钞，见足数篇。
又须知别众、不足数等四句差别，临机明练成坏两缘。
文云须知别众、足数四句者，上虽通列，名含是非，但为缘差，滥通净行。故以法简，不宜混杂，就分两对。
次、足别句中，初文。叙前列相，或体非而相是，或体净而缘差，同归非数，故云名含等。所以净行之人，滥通数内，事虽非足，不妨成别，故以足、别作句简辨。
初、是别众非足数。如应来不来等二人、隐没、离见闻，残行法中七人亦有通局。如前僧祇中隔障四别等，实如应法，能碍僧事，故名别众；身不在僧，非数收也。
初四句中，第一句收十五人：应来及应欲为二人，本非不足之数，对别作句，故此入之；残行七人，据行不足，犹通生善，不应灭恶，故有通局；余八不现，约相不足。足、别之言，随句各异，临文裁酌，不必一概。
二、是足数非别众。即律中善比丘同住等，由身参众侣，行德昭彰，故兼两位也。
次句。身参众侣故是足，行德昭彰故非别。
三、亦别众亦足数者。如现前得诃者诃，身厕僧中，通在数限，口须忍默；乃有诃制，即非同和。乃至僧坐，而彼行、立、背面僧中等是也。
三中，六人。应诃外入，义亦同前。此等身现故足，相乖故别。
四、非别众非足者。如四分尼等四人，边等十三，二灭、三举等，或是报别法乖，或是行违治重，体既乖僧，不能为别。十诵诸人，并是应法，但为差脱，故不在僧。如睡眠、乱语、愦闹，此三由入无记，不缘善恶，虽在众中，不成作业也。入定善人，别有静虑，至于忍默，不同僧和，然身虽在僧，不可为足；见闻又绝，不名别众。哑等三人，根坏非证，听说二缘，正乖羯磨。狂等三人，由神乱故，不了自性，何预两能？白衣本是无戒，可谓相似比丘。同住树上，须知比丘在界内外：若枝委界外地者，身在界内是名别众，界外非别；若不委地，内外俱别，而是不足数收。重病、中边及以痴钝、醉、不解语，并非二摄也。
四中。初四分二十二人：报别即尼等三人，法乖即沙弥及十三难，行违即二灭，治重即三举。十诵十二人，次第牒解，一一各显二非所以。入定中，虽是善行，而非证法，故云别有等。如色无色定，各有所缘，澄心凝住，故云静虑。哑等人中，以羯磨法诫听、劝说，故云乖也。狂中两能，亦即说、听。白衣中，如律戒本释比丘中，有相似比丘，谓剃染形同，本无戒者，非别非足，易知不解。同住树上，即界内树也。枝委外地，即涉两界。若不委地，但从根判。重病下，即伽论三人，义加二人。非二可知。
上以足数对别，为一四句，今以不足数对别，又为四句。
次四句，标中。以前四句摄人未尽，故复出之。初、后二句，唯收四人，中二同前，如文所指。
初、是不足数非别众。如所为作羯磨者，体通道俗；且据比丘，身在僧中，威仪相具及以非具，俱非别也。然为僧量，不名在数，或前加法，或自作白等是也。若未受具，又非义收。
初句。所为通道俗者，大僧差、忏、谏、治，尼众忏残，下众受具等，并为道众；剃发、付房、覆钵等，皆为俗众。且据比丘者，简余众也。身在僧者，简遥被也。威仪具、非具者，如差、忏、受日，并须具仪；谏治、摈罚，皆令立作。前加法者，前僧加我也。自作白者，戒师、忏主和白也。未具类别，不收所为。
二、是别众非不足数，同上。三、是别众，亦是不足数，即界中不集者，同上初句。
二、三指同，对前可见。
四、非不足数，非别众，如律中别住、戒场上、神足在空，并异界所收，非二种摄也。
四中。三人异界，据本不足；今望体如身现，理合成足，故非不足。异界非别，于义易知。前隐没等，体应非现，故归非足。。
就两对四句中，当宗所明十三难、二灭，体相并不在足数。形报未终，斯法不绝。尼等四人、三举、七行、无记等色，但缘报殊法隔，心差相转，故暂入非。必能根转法同，心、相无改者，还通僧务，是足非别。
三、料简中。初示永定。斯法即是灭摈，以带难、犯重，皆须摈故。尼下，次明不定。七行即忏残七人。无记等色，总上十诵、伽论、僧祇诸相。报殊法隔，对人可见。心差即睡、病、狂、痴，相转即树上、中边、四仪乖背等。尼女根转，即入僧中，沙弥进具，三举已解，并是法同。睡醒、定起，狂止智明，并心无改也。下树、语通，四仪同众等，即相无改也。是足非别，同上善比丘也。
两重四句，总收六十一人。僧祇与欲，前后不收，义归后四初句所摄。
四者，有人得满数，亦得诃。若善比丘同一界住，不离见闻处，乃至语傍人，如是等人，具兼二法。
第四门中，得满得诃者，谓善比丘也。今用若比丘，反上尼等四人、边等十三难，及白衣等，并体非也。
第四门，释比丘中。反前十八人，并非比丘故。
上加善字，则反上三举、二灭、睡聋不相领等，虽是比丘，行相不善也。
二、释善字，反上多相，举灭是行不善，睡、聋等即相不善。
同一界住者，则反别住戒场上。不离见闻处，反上可知。
三、四，对反可见。
乃至语傍人，反上所为人也。以为僧量，不得诃制，令他证正，越己，至于余人，故曰也。又解：即座余人，足制诃止，恐因斗乱，令傍证正，亦成诃也，以云谁诸长老忍，不忍便说也。又解：直语傍人此法不成，亦成诃也。故五分云同界若诃，但比座闻，亦成诃也。又解：本以足数，望所为人相反为言，此言似倒，应云傍人语，以羯磨文中召令语默也。
五、语傍人，次列四释：初中，语谓得诃，越己即所为，余人即能秉，此约能秉得诃之人，在所为外，故云傍也；次解，即约外来随喜，望正秉僧，谓之傍人；三中，此据比座，望诃法者，得为傍人；四中，无别建立，但扶成初解耳。
具兼二法者，谓含诃、足也。
总结中。结归上标两得句也。
上明不应法者，非足数收；余同法者，义须尽集。今既不来，必有所以，故次第七：欲清净缘。
先以义分，五门料简：初、制意释名体门；二、定缘是非门；三、作法成坏门；四、持说应缘门；五、杂相分别门。
第七欲法中，义门有五，下文自点，今先对文。从初律云至清净是第一门，从于中至结界一法即第二门，从有五种至清净亦得即第三门，从二明受欲下至余词同上并第四门，从佛言若受欲下尽末文并第五门。就文分三，如文自别。
义立如此，引义从文，又分三别。从初至众多比丘与欲清净来，明与欲法；二、受欲者命过已下，明持欲成否相；三、不得趣尔与欲下，明说欲相。
初又分三：初、清净来，明制意；二、若有佛、僧事下，明开缘；三、五种欲下，作法成坏。
律云：诸比丘不来者，说欲及清净。
初门分三，如门所列。
与欲，制意中，标。云如门者，即前义门第一，含三科也。
言制意者。凡僧事要务，和合为宗，乖此作业，必不成济。然则形居世累，事难通允，制其身口，容可从缘，若不开心，教则太局。故大圣知时，随前法缘，缓急相济，彼我齐举，通心达僧，便成遂事。意如此矣。
制意中，初叙僧事。然下，次明欲法，又二：初叙机缘；故下，次明立教。缓制身口，急开心欲，彼是僧事，我即欲缘。
释欲名者，以希须为义。如世色声，名为欲等。今以僧务同遵，义无乖异，思得详集，如济获舟；但以事违，无由自达，故遣致心，名为欲也。故伽论云：所言欲者，所作事乐随喜，共同如法僧事。故十诵云：欲名发心。如法僧事，随法与欲故也。
释名中，初通示名义。希须，谓心有所望。举世五欲，证名弥显。今下，次别叙欲法。僧务是所欲，思集即能欲。水济获船，喻其情状。事违即欲缘。下引二文，具含能所，显上所释，并有明据。
释欲体者有多种。从法以言，谓想欲等，如杂心通中说也。从相以论，色声为体，或动其身色，或动其声相也。从事以论，则有两种事。一、单僧须者，如受、忏二法等，别人不预，故僧须之。二、互须者，如说、恣等，至期必说，说必在僧，若不求觅，僧便有罪；必私逃叛，远出亦犯。是知俱须也。
出体中，有三。初想欲者。想是连引，正取欲心以为今体，须知两别，不可相混。言从法者，即三聚中，心法所摄。下指杂心，彼通明心法，故曰通中。论问曰：云何心法等聚？答曰：想欲及触慧，念思与解脱，忆定及与受，此说心等聚。论自解云：想者，于境界取像貌；欲者，于缘欲受也。次、色声中。如注五种，现相动色，余四动声，广说具仪即兼二种。三、从事者。羯磨所被，不出二种，即僧私二事。私事，则秉法之僧，须我成法。僧事，则彼此同制，僧别相须。不求有罪，明僧须也；私逃亦犯，明别须也。上三明体，初是能欲，后是所欲，中即欲法。
文中不来者说欲清净，此即制开之本也。
三、牒释中。制其必说，开其不来，故云制开之本。
于中有三，谓与欲、受欲、说欲等法。若有佛法僧事、病人、看病事者，并听与欲，唯除结界一法。
文云于中有三，谓与、受、说下，即第二门，缘如非义。就分为二：一、缘如非，二、定开制。
二、缘开。标分中，举起义科，摄文分齐。
初中。佛法事下，辩缘开也。大途横绝有犯戒事，无如法缘而与欲者，以事非故，不成是别。僧事清净，理不容滥。无心至尚，岂是欣欲？故有说者，更招妄语。当律开缘，如文有五。下文衣缘者，乃非佛制，比丘受行，理亦通准。僧祇云：说戒不来者，兰若为衣钵，王贼禁闭，守房等缘，是开欲也。
缘如非中。初叙立所以。大途谓欲法大意。绝即是断。不成是别者，己欲非法，僧事别众。无心至尚，谓于僧法无崇尚之心，而滥委他缘，辄尔送欲，岂是欣慕希须耶？说招妄语者，以不欲言欲，违心故犯。钞云：令他传此，对众而说，一一人边皆波逸提；所传之人，知而为告，结犯亦然。当下，引示缘相。四分六缘。下文即六群作衣，僧唤与欲，僧作法已，六群后悔，佛制犯提。僧既受行，故知如法。欲法出布萨犍度，作衣出戒本，计非下文，未详何意。僧祇三缘，今通准用。
二、定开制中。以欲之所在，必缘僧务，自然薄弱，力所不胜。唯除结界者，自然开众务，其唯结界，一解如上。又云：界须制限。自结开欲，终不识委，故须通集也。
次定开制。注云并听与欲，是开；唯除结界，是制。文但叙制，余开可知。初叙制意。由不胜僧事故，不许传欲。唯除下，次牒文释，即显律中不开所以。此有二释：一解如上，即前所叙自然薄弱等；次解可会。准结界中有三解，初云结界，众同之本，理须通和；余法，众同之末，并依后起，下二同此。
三、五种与欲下，即第三门作法成坏。就分为三：显法；是非；正作。
三、成坏中，标分。文、义两门，科语不别。
有五种与欲：若言与汝欲，若言我说欲，若言为我说欲，若现身相，若广说与欲，成与欲。
初、五种者，四略一广。略则唯重，广通轻重也。就五又二，四口说也，若现身者，是一后开。故五分：病重，不能口说，听身与欲，若举手、举眼、摇头，得成。
显法中二。初约广略分，而云轻重，据病为言。就下，次约身口分。下引五分，别证身相。摇头，谓点头示与相也。
若不现身相、不口说者，不成，应更与余者欲。又云：欲与清净，一时俱说，不得单说。
二、是非法中。若不现相，反身一也。若不口说，反口四也。文中更与余者，前既非法，能所乖仪，故更简人秉法方诣故也。欲与清净俱者，以碍僧事，律本前缘二途别说，后令合也。
是非中三，初释非相。次释再与。前非法者，蹑上二反也，能与违法，所传暗教，二并乖仪，故须别与也。三、释合传。律中初令说戒传清净，羯磨传欲。因说戒时羯磨事起，不传欲来妨僧法事，佛令合传。
若欲广说者，应具修威仪，至可传欲者所，如是言：大德一心念！我某甲比丘，如法僧事与欲、清净。一说便止。
佛言：若能忆姓、相、名类者，随意多少受之。若不能记者，但云众多比丘与欲、清净，亦得。
就正加法中，律云广说，不正出文，今比转欲，故裁出也。
正作中，初科。如前引律，但云广说，而无词句。比转欲者，文如后引，此中但取前后四句，故云裁出。
文中分四：初、告前忆持；二、自言名号；三、牒所为事；四、正陈心本。
所以不称病等缘者，律无文也。称者人言，不足承用。送心达僧，未劳陈说。如忘名类，但述众多，可知也。
次科，不称缘中，初征。律下，答。初句正示。称下，斥非。铠师羯磨牒缘入法，钞中转欲，犹循古本，准今例削。送下，显理。如下，举例，文见下注。
言如法事，简非法事。律中，本为事说欲，及僧中事起，非是所欲之事，以碍僧务。但言如法，随时事起，皆应羯磨故也。
二中。初释文相。简非法者，如律媒嫁净人等。律下，示本缘。为事说者，如云为受忏事与欲等，既碍僧事，故佛制断，俱云如法，随事皆应。
言欲、清净者，有人言：欲应羯磨，清净应说戒。如僧祇中：时集与清净，非时集与欲。四分合之，为妨当时作法也。今解云：欲者表心无贰，以应僧体；清净表行无玷，实通假用。
三中。初引古解。执律废教，僧祇正文。说戒有限，故云时集，余法不定，名非时集。四分下，次明今释，初示所据。钞云：今须双牒，由文正制，不同僧祇，犹行废教。今下，释义，即约心行以分两别。欲而非净，即不足数；净而不欲，即是别众。故须两具，方成僧法。僧体假用，名实互举。
一说便止者，律无结数三一之言。准上下文加三法处，文中自明；一说直成，更无结约。今以一说为定，莫非呈心至僧。众多、忘、隐，明判开之，岂限三说方成一法？有人依五分、僧祇不三说者不成说欲，以为详审。必准亦任，以四分无文制之。
释注，一说中。初示今判。律中三归、白四后并结云第二、第三亦如是等，故云文中自明，即显无结约者，止一说耳。众下，举例。不忆名姓，但云众多，亦成说欲。又准下文，若忘不说、故隐不说，并名欲到，故知但取通意，不必徒烦。有下，点异执，彼据他律以决四分。必下，是纵，无大害故。以下，是夺，乖本宗故，钞云不须云云取他外部是也。
文中能忆姓、相、名类随多少者，今此四分，与十诵同。座上人少，说欲者多，开之。如断诤中取诸人欲，智者屏量等也。十诵中，一界四处，展转与欲，不同五分欲少现多也。不能记名，云众多者，取心而已，开从本欲；必能持记，义依声教。
次忆忘中二。
初释能忆。四分断诤，简集智人屏处评量，余不预者，并令传欲；十诵一界四处作法，互相与欲。二文并显集少欲多，故知随意多少得受。五分反之，宗计异故。
次释不忆。本欲即心。能记，依教非所开故。若尔，必能忆持而故慢说，欲法成否？答：据下睡、忘、故隐不说，理应得成，但违教耳。
明受欲法。
二、明受欲下，即解第四门义，持说所以。就分为二：初持，后说。就初又二：初明受已是非，后明转欲之法。
第二，受欲，标分中。义门第四，复分持、说，即摄文中受、说两科，此亦义判。下分受已转欲二门，即从文科也。
佛言：若受欲者受欲已便命过，若出界去，若罢道，入外道众、别部众，至戒场上，若明相出等七缘；若自言犯边罪等十三难人；三举、二灭；在空、隐没、离见闻处：如是等通前二十八缘，并不成受欲。若至中道，若在僧中，亦尔。应更与余者欲。
初中明失，则有三处，谓受持、中道及至僧中。
初科，本宗，失相，标处中。言受持者，即初房内。
初从房内失相，列二十八种。非先有过也，受欲已后方陈露之。
次，房内中，初科。初标总数。钞云二十七者，可验文误。非下，示先后。若先有过，不合对传；受已过生，可容有失。
文中受欲者命终，而僧犹用前欲。房中及道，可非欲到；若在僧中，事须分别。有说者云：未说，不成；已说在僧，成。或有说者：说与不说，俱名欲到，如忘等例。或云：不尔。忘有人持，死无识也，云何成持？如舍戒中死人非数也。
次释诸相，初七人中，初科。前示失相。房下，次辨三处。房道易知，不在委示。僧中多说，故须备引。初解：已说，僧持，虽死亦成。次解，俱成，引例不齐。云下，指破，仍据舍戒，决知非理。义详两判，前解为优。
若出界去者。以转在异域，非欲本也。说戒法中云余道行，致诸讲者容云持至余房，即失欲也。自恣文中，辩缘一同，便言出界，则无谬也。
次科。初明失。止为同界，故令送欲；今反出界，故非欲本。说下，会名。说、恣两出，言异义同，讲者迷名，乃作异释。余房同见，义无失欲，故知非也。
云罢道者。受已，言还俗也，寻悔本心，又将前欲入僧作法，谓不失也。但由中隔俗情，欲非俗法也。
三中，初示相。但下，推失所以。
问：为取前人失戒故失耶？
答：欲取起心失，戒须作法舍。但使发意，即须再受。
入外道众，谓同寺之内，外道居处。中国至今此事多有，不如此方释、李乖也。
四中。中国，即西土，如祇桓寺有外道俗人院是也。释、李即佛、老姓氏。
别部众者。则调达之党，五法为宗。或同在释门，而见殊戒等，如五部、十八部。故律文中，同界各说，两别俱成。
五中，二释。初即邪正别。五法如前。或下，二是执见别。五部、十八，戒疏、义钞广之。
戒场上者，疑前出界，此局内也。中分异界，与出不殊。
六中，对前第二内外分耳。
若明相出者，即宿受欲。十诵云：若受宿欲，不应说戒。
七中，初科。欲限当日，越宿即失。十诵文证，以一例诸。
问：此宿欲者，为约羯磨，为约羯磨所为事办不成耶？
答：俱不得作。如僧祇中：八万人自恣，畏明相出，减众各作。四分：恐明相出，开略说戒。若但经白，时节可知，何劳略也？
问中。以羯磨事或当法即成，如受忏等，或被后行事，如说恣等。然今宿欲，不被羯磨，于理可知；且如后夜白已说恣，至明未竟，前欲可用否？答中，两引明据，显知不被隔宿之事。必有此缘，当更取欲。
自言边等十三及二灭、三举者。既自述过，非数义显，即非持人。虽复自言，当后作法，非本同闻，不知通取，以佛制三根无滥故也。
次十八人。初列相明失。虽下，决后同法。谓此自言失欲之者，后临僧事，但非当本同闻之人，还成足数。
离见闻中，三处俱有。初在房中，若受欲已，必作送意，虽离与者见闻，则不失也；作不送意，互离见闻，势分未越，故未成失；若俱离者，由过分齐，教相正约，故是失也。
中道望伴，可以例之，有伴可尔，无则如何？
今解：不问有无，但不送意，离生念处，约俱离失。
后三人，约处中，初科。初总标；初下，别释。房中明失，作不送意，见闻俱离。中道中，行伴不定，故所不用。前标三处，不明僧中者，以易知故，或可备见下问答中。
有说者云：如昔所解，恐非弘赡。今若约相以成失者，有四种离：一、隐没，二、倒出，三、障隔，四、远坐。初受、中道，据隐没论，若至僧中，具兼四失。
次科。初斥古。非弘赡者，摄相不尽故。今下，立义。初列相：隐没受他欲已，入井窨等；倒出见下五分；障隔见僧祇；远坐即离比座。初下，次对处，有无可解。
问：离见闻中，为俱为互？约谁辨离？
问中，含二：初、问俱互，二、问所离。
今解云：皆望同坐展转，不约作羯磨者。如转轮说戒，八万自恣，何由普闻？但取相连，即非别众。故五分中：三种羯磨，房小不容，听在前后檐下及庭中坐。虽不了语，皆为法来，并名布萨。
初答中，初义判。如下，举例。四分：为众大声小，不闻说戒，令作转轮高座，立上说之。故下，引证。三种羯磨，即通举单白、白二、白四三众法也。
若论辩失，亦通俱互，何以明耶？四句分之。
一、闻而不见失。如僧祇：不问覆露，但有隔障，即失成别。如五分云雾黑暗中，先不相识人，不得受戒。又如背说戒师坐，即是别众，既持他欲，自别岂成也？
次答俱互，初句。僧祇明失欲。五分两段，初防遮难，后犯别众，并准明失。
二、见而不闻失，如五分若在屋，随倒出离；若都露地，去僧一寻是也。
次句。五分断诤中文，正判失欲。
三、俱见闻失。十诵中，空有互与，皆非法故。
第三句。十诵空有互与，空与地受，或地与空受，虽复见闻，然非同界故。
四、俱离失，如僧祇中一切覆处，不得离见闻，不成受具等。
第四句。僧祇不成受具，准例失欲。
上之四句，所以并失，莫非持者入别非足故。
通结中，总示失欲之意。又此四句，多据僧中，微通房、道，寻之可见。
文云中道、僧中，俱列二十八缘，上已具明，非法是同，故云亦尔也。
指二处中，律文三处，人数并同，但具列房中，例通余二耳。
既已成失，当更与者，明前非持人，故觅应法也。据此纵说付僧竟，亦须得入持欲。
次重与中，初科。初释文。据下，义判。以僧中有失，亦制更与，则知说付僧竟，亦须预数同持。
自言可尔，余道、戒场、在空等类，岂体乖耶？
答：戒具解昏，虽行等梦。制取余者，意在明人应僧圆教耳。岂唯孤行，辄济其神乎？用人不同，其致各异，义不可也。
问中。文脱问字。界外、场上，并是体净，自可重与，何必余人？
答中。初示制意。僧取知法，解行兼备，方能被事，故云圆教。无解之行，谓之孤行，虽复秉持，不资神用。常途足别，乃约体净，秉法持欲，必拣智明，故云用人不同等也。准为四句：一、有解无行，非别是足，可秉可持；二、有行无解，非别非足，不可秉持；三、解行俱备，一切并成；四、解行全无，一切不预。然此有解，亦有多途。或时过学肆，滥预律科；或岁久看寻，而专封名相；或依文讲说，而罔达是非：纵使水清，犹非持秉，况乎滥浊，焉可言哉？
问：狂等三人，尼等四人，或受已舍戒、形生之徒，何为不列耶？
次取他部。叙问中，初问。狂人、尼等，文出五分。受舍、形生，下虽无出，义不合持。
有人云：滥不出也。如狂虽是一，有三不同，据常忆者，是持欲也，计余不成，同滥不说。
释中，初师。狂有三品，下品成持，余二不成，律文若列，便滥下品。准尼亦尔，本众自成，恐滥不简，故文不出。
有人云：不劳所以，但是略无。如不足数，中、边、睡、定、狂、醉之人，可是滥也？律文上下列不足数缘，或少或具，前后通括，方成位耳。
次师。初句废前，次句立理。如下，例难。以不足数中，不列中边等人，岂是滥不说耶？而律中前后隐显互出，故云律文上下等。引彼例此，显是略无。
僧祇云五种失欲，如不足数中说。又云：在界外受欲；持欲者出界；与欲人出界；与欲已，自至僧中，还出众；第五，持欲在僧中，因难惊起，无一人住者：如是等，并名失欲。十诵云：与覆藏等三人失欲。五分云：与尼等四人、狂等三人或倒出众人，皆不成欲。十诵云：取欲、清净人，若取时，若取竟，自言非比丘者，不成清净欲。
今取诸部相通明失。以不知者，则别众缘成，作业不就，岂非险也？周行为胜。
次正取中，叙由。云不知者，或寡于闻见，或专执己宗。别众非法，陷己累他，故云险也。周行，犹遍用也。
僧祇十种失欲。五如不足数中，即隔障等也。
六、在界外受欲，此能所俱非也，审不入界，僧成法事。
七、持欲出界，此受者非法也，令与者成别。
八、与欲已，自出界，此与者自非，僧法得成。
九、因病人与欲已，闻僧中有好大德来说法毗尼，自力就座，久疲默出，以先欲故，更不重说。此愚教失：欲本送心，今身到僧，前缘久废，故须后说。
十、因布萨时与清净、欲，若暴风雨、贼急、火起，惊散走尽，名坏众失；若有一人安坐不动，名欲在僧。彼律更有，同故、稀故，所以不出。
僧祇中。初指前五。六下，次列后五。
六中，能所界外，不碍僧事。
七中，受者失法，故成别众。
八中，与欲出界，今多此类，学者慎之。
九中，亦与者非。不说而去，则妨众法。
十中，亦受者愚教，因难失法，理须再取故。若据彼部，欲、净各传，今云布萨而双与者，以布萨时兼羯磨故。一人安坐欲不失者，此据已说付僧为言。下文指广，彼有转欲失，宿欲失，与尼、沙弥失，受者还戒失，与者还戒失，比上本宗，同、稀可解。
又如十诵覆等三人。四分覆法，明言非数，岂合持也？
十诵三人，亦同前列，乃会四分非数非持。
又如五分尼等四人，狂等三人为七，倒出众为八。
五分八人，报、病、仪乖，不成可见。
通十诵三人为十一，通僧祇十人为二十一，又通四分二十八人为四十九人也。
合数中，五分后列，即蹑上文，逆通前数。
如诸部计会，是非交映，方成一法。岂取专局，用成通照？既有别相，则非法收，自他同苦也。故律文翻种苦业，多人不利等。
结诰中，初结前。是非交映者，彼此互望，有者为是，不出名非。一法即是欲也。岂下，反古。彼则专局本宗，此则通照诸部；明前总括，非取于古也。既下，显过。律明比丘非法羯磨，故此责之。翻种苦业即自苦，多人不利即他苦。委如后引。
引十诵文明不成者，反则是成。故彼文云：若作法竟，自言白衣、沙弥等，皆成。五分中：自说罪人，不名持欲，反上则成。
次成否相中，初科，牒注。反则成者，谓不自言也。下引彼文，作僧法竟，自言得成，即显不成约未竟耳。五分文显，弥彰今义。
如昔解：不自言，成持欲，不成足数。数取体如，持但传信。今解同他部，四分不了。必不自言，持、数俱成；若自言者，理非二摄。
次科，初引古。今下，义决。同他部者，即上二文。四分列相，亦云自言，而不甚明，故云不了。但取自言、不言，不分持、数两别。
十诵又云：若受欲已，或故不去、放逸、懒睡、入定等，皆名不到。睡、定不成，不犯；余者不成，犯罪。若与别住、得戒沙弥，亦名不到。以不参众侣常法故。得受二欲，俱是比丘也。
三中所引，不涉上科，或是证前，或彰未尽。初约不去明不到。睡、定不犯，以非意故，作意亦犯。余者犯罪，即故不去及放逸人，情过可责故。若下，次约人非明不到。别住即上覆藏人，得戒沙弥即学悔人，以羯磨云与波罗夷戒，故云得戒。以下，显意。得下，准判，乃知传欲须简如法。二欲，即与欲及转欲也。
律云：持欲比丘自有事起，不及诣僧，听转授与余比丘。
应作如是言：大德一心念！我某甲比丘，与众多比丘受欲清净；彼及我身，如法僧事与欲、清净。
次明转欲，初缘，后法。
若据十诵、僧祇，若转俱失。四分开之，或是异宗所废，且从当部。毗尼母云：七相应法者，受已转与一人，如是至七，皆成欲、清净也。
次转欲，缘中。初示部别。虽他宗已废，然于机有益，故从当部，如净地也。下引论证，同此宗故。彼文约数收法，如在一数，名一相应。今此转欲，在七相应，开七转故；既有定限，已外不成。
文中。初牒前欲之辞。我与众多比丘者，据迷忘也，必思审者，不得笼通。彼及我身者，自他双牒，以付后传。
法中，两段。但释牒名，余词同前，故不复解。据迷出法，以事稀行，多不知故。若止一人，但云受某甲比丘欲清净。受多不忘，但别牒多名，余词无异。笼通，俗语，无简别故。
三、明说仪者，又即第四门中后义也。初说欲仪，后显杂相。
三、说欲中，标分，可解。
明说欲法。僧祇云：不得辄尔与人欲，应与堪能持欲僧中说者。若有说者，羯磨人如上问已，彼持欲者应答是言：大德僧听！某甲比丘，我受彼欲、清净；彼如法僧事与欲、清净。
若自恣时，应言与欲自恣，余词同上。
初中，简能说人。不得辄尔者，以上非缘皆多别众，不唯空设，更来愚罪，故简明智，堪在众说也。
为他中，初科。蹑前失相以彰简意。来愚罪者：若学未通，即结违教；惰学不识，须断无知。
正说之辞，义兼两也：我受彼欲者，传初受辞；彼如法下，牒应僧也。
次科。文牒彼我，故云兼两。
文对自恣不言清净者，以净应说戒，欲应自恣，不敢言净，令他举过，即求听也。
三中。自恣彰己有过，不当传净，告僧任举，故曰求听。
若自在僧有缘须说者，四分无文。如十诵云：若于僧前与欲，谁应说？佛言：诸比丘随意说。准此，似病人虽对僧说，更须余人为传说也。如僧祇中：病人与比房欲，不受。即入僧中上座前，脱革屣，互跪合掌言：我某甲清净。三说已。佛言：善！但不受者，越毗尼。故知直说，更不重述。
次自说中，初示本宗，次引十诵。既指比丘，似对僧前与欲令说。后准僧祇，缘法昭然，而词句颇略，准上加之，如钞具引。羯磨据宗，故所不出。不受者，吉，理不应故。下二句决前十诵，止是自陈。
佛言：若受欲人若睡眠，若入定，若忘，若不故作，并成。若故不说，得突吉罗。若病重者，应舆至僧中；恐病增动者，僧就病者所，或出界作。不合别众故。若中道逢难，界外持欲来，得成。
文中受者睡、定下，总明杂相，即第五门义。
睡、忘俱无记，入定别缘也。五分：持欲至布萨处，有诸迷、病、举等，皆清净欲到。若睡眠忘者，吉罗；中路忘等，则名不到。四分睡忘无罪者，元作传意，不觉想转，故开，文云不故作也；若元入舍受，理依文结。
次明杂相。睡忘中，初科。初释文。入定缘善，即是有记。次引五分显示成相。诸迷即下睡忘，病即狂痴，举谓治摈。睡忘结吉，以懈慢故，病、举无罪，不由己故。后举四分会通结犯。律约不故，反故亦犯，故云元入等。睡眠无记，三受之中舍受所摄。
若尔，随不说者，皆成后法，用说何为？
答：为僧务故开欲应和，不以欲缘作所为故。如不称名，达心而已，何要口说？然法假相成，故制说欲；睡忘可责，故结罪也；既达僧中，理是开限。
次科。难意，不说既成后法，反显对说无功。答中。初明欲本取和，不入羯磨；如乞、唱等，以牒入法，不可不言。如下，举例。即前忘忆、谩牒亦成，可验取心，不拘言说。然下，示开制。
文中故不说者，但获小罪，义应得成，在开中故。
次科，文但结罪，不云不成，理如所判。
就文病缘轻重两相，何以不说欲者？病有多种，前说者轻，堪相对晤，今者是重，不说为别。五分云：病者，扶来；不堪舆至，方听说欲。
三中，对简。初科，牒文征意。注中望前，通云重病，然舆来尚轻，僧就复重，故分两相。病下，释通。前说轻者，上与欲中开病缘故。对晤，即与欲也。不说为别，谓不堪对说，即成别众。五分反之，引以彰异。
若尔，重病即不足收，何劳舆就？
答：气力虚微，故不能说；神道不昧，是别众故。
释疑中。伽论重病不足数故。答中，即显神昧是不足收。
文令舆来，表和达僧。就病者所，僧以法济。或出界者，病多僧少，相连不及，济缘既爽，时不可乖，故徙出作也。
牒释中。爽即是违。时不可乖，如说恣等，日限定故。徙，即移也。
五分：病人不能面僧，或背坐卧。佛言：别众。应出界作。若病在众，如灭诤草覆中，两众皆舒手足伏地，向羯磨人一心听受。准此，仰、伏俱开。背是乖相，是别是足。必堪同僧，而故仰、伏者，就开成别，如僧祇中四仪不互也。
引示中，即明病者坐卧之相。初准文制背。若下，引例开卧。以草覆法两众前后更互伏地，则秉白时一坐一伏，不妨成法。准下，决开制。仰伏非背，所以皆开；须约侧卧，以分向背。堪坐故卧，乖本开缘，还成别众。文证如前。
文中逢难外来成者，此缘非心隔，但为事遮，开不失故。
四中，初科。此缘即出界之缘，事遮即命梵等难。
若准此义，有难在房，僧法应成，亦非心也？若同五分、母论，若出不来，若遮不至，俱得清净。四分无文。如下律中有作无想，不成作法，又云更无方便可得别众。前是不失欲开，此即非开别众，两缘斯异，不可一例也。
次科。初准例。准上持欲，以例在房，有难是同，非心不别故也。若下，引决。初引他部开成。出界不来，此句因引。遮不至者，是今取证，谓同界内，为难所遮，无别众过，故云清净。四分下，次据本宗判别。初句示无开，如下，引急制。余之制教，多开境想，容有方便；唯此别众，特反常途，比前成欲，缓急全殊，不可相例。
问：与欲事讫，不来成别不？答：文言应往，不者治之，未必有别。何以明耶？本取情和，心已应僧，相非乖背，事讫违教，得罪，得成。如狂比丘得法在僧，病止法存，不往非别。不同受日，牒事而作，事谢法灭，理数宜然。欲本不称，僧为又别，但知通意，故两无违；义须应往，故结小犯。
料简中。初问，恐疑事讫，法谢成别，故问决之。答中，初准判。何下，征意。初叙非别所以，如下，引例。病止例事讫，法存比欲在。不同下，遮简。恐取彼例，故预通之。欲不称者，一不同也。僧为别者，由彼羯磨正为受日，今此送欲，僧为他缘，二不同也。两无违者，彼欲不失，僧法得成故也。
问：与欲在僧，得立说不？
答：僧祇中令互跪也。
次问立说，遮滥行故。答文可解。
若尔，教授、说戒，皆开立者？
难中引事，发下诸文。
答：行事依文，不可比附。此二人者：一为僧使，二为僧闻。余虽为僧，皆须坐秉，何况私欲，辄同立说？如前五分、僧祇，威仪小乖，即判成别。四分云我往不坐，恐治我故，为作别也。
正答中，初止来难。此下，次伸所以。诸羯磨中开立唯二，若准尼钞，立说亦废。以僧况私，准知不合。仍引诸文，明判别众。五分背坐，僧祇仪互，故云小乖。并下四分，并如上引。
然就僧法，约相分之，不必据内。心违相顺，开成应法，故文云如法羯磨，而心不同，佛开成和。相乖心顺，即是别众，如上等文，七百结集后听可等。又须斟酌，不必皆尔。
次通明中，初科。初标示。心下，别释又二。初明心违相顺成和。引律·杂法中文，舍利弗见作非法羯磨，佛听默然，故云开成。二、明相乖心顺成别。如上文者，近取上答，远指前缘足别诸相。复指律中七百结集，即跋阇擅行十事之一，彼云在界内别众羯磨已听可，谓先作法，有不集者，后取欲也。彼称佛说，七百罗汉断成别众，亦即同上相乖心顺。等之一字，略束之词。又下，结诰。然有相顺心违成别，如得呵者呵，亦有相乖心顺成和，如病开卧，故云不必皆尔。
若能秉法人，如上两开。就所为者，则有二例。被治、被谏，坐立俱成。虽非数收，情用两别，故治则极三，违恼处重，成四坏众。谏通多少，莫不情求，无虑破别也。若乞受、乞忏，下情仰上，非具法仪，相似倨傲，义无授法，文自显之。
次所为中，初指能秉。两开即前二人。就下，正简所为。初标二例，违顺分之。初违又二，人分通局，坏众即是破僧，情求谓僧劝谏。次顺中，受忏并制具仪。下篇备出，故指后文，自余受衣、受日、差人、赏劳等，例皆跪坐，义无乖异。
上解欲缘竟。
谓僧、私两缘。僧中，或创立法处，则竖标唱相；或常所集用，则行筹告白等。私事亦二：若违情治罚，则作举与罪；若顺情请许，多须乞词。并至文具显。
第八，陈本意中。
初标举两缘，通列则四，如文具解。有分为六相者。一，违；二、顺；三、众常制；四、治道俗；五、制僧别；六、制试验，如四月等。各引事成，不离前四，寻之可领，岂多为是？
第八释，总标。初牒释。有下，点异。初二同今私缘，而违中止收诸谏。三即合今僧缘。四中，七治等为治道，覆钵为治俗。五中，灭诤结集等白，是制僧；余语触恼等，即制别。六中，唯局试外道耳。不离前四者，四即归违，五兼违顺，六即还顺。
就僧初缘。地既无法，僧事须行，要前结相。竖定标域，理乃初缘称量事摄，然唱相时，必归次八也。
创立中，初科。初叙结意。相即界相。竖下，次判所属。若据商度分齐，即属称量，今取唱相告僧，须归陈意。
问：结界无欲，用七何为？
答：必须先知。若不委者，取欲结故。
初问。答中，虽不开说，须存遮滥，今不可阙。
若尔，与初量何异？
答：初量事体是非，第八缘成得否，各其致也。行事之时，竖在第三；排缘第三至第四也。由竖标讫，然后集僧，及至第八，可例前也。
难中，若尔二字，蹑前判属。答中，初分示。初但评量，八正唱告。行下，排次第。若约竖标，即在第三，那三为四等。若据唱相，须在第八。故此一缘前后不定。
二、常集众具。既说恣之时，筹、花、汤水等位在第四，排转文四为第五也。余以情求，上下统约也。
二、常集中，初示位。准钞，僧集堂已，始进筹水，故在第四。今多预备，故乖次第。余下，例通，诸法随缘，上下不定。
就私事违恼，则须举处。无问道俗及以僧尼，或治或制，必无来乞，通望能所，俱是违情。但须知法智人以事陈告，审得情实，作法加之。
私缘，违情中，初科。僧尼即道中别相，更收沙弥，如舍教尼、摈谏沙弥，并违情事。智人陈告，亦当第四。
若尔，僧法何名私事？
答：僧为前缘，皆有利益，或令折伏，或息邪疑。既作法已，请僧求解，乞非僧命，故义归私也。
次科，答中。能秉虽僧，所为是私。初叙能秉。折伏即治罚，息邪即诸谏。既下，示所为，望后乞解，即彰私义。
二、顺情须乞，事或有无，文言多也。一向专己，事不在僧，必加乞也，如受忏解等；二者，为僧差使，或白告自量，不必须乞，白即乞也。
顺情中，初科。初牒释。一下，列相分二，即乞有无也。白自量者，即戒师、忏主。白即乞者，谓未羯磨须先告众，即同乞也。
若尔，差使为僧，岂成私事？
答：前缘不定，若辄加乞，恐事不和。所为乃僧，文中列别，既牒名字，非私何谓？故说恣白辞，文中牒僧。自余可准，岂非大鉴也？
次科，答中，初明无乞。差人选德，未委众情，故云不定。所下，次显私事。下举说恣白文相比，僧私自分。准此可判一切众法，故云自余等也。
律云：僧今和合，何所作为？事含通、别，临时唯一通问。
第九，问事绪中。
所以须问者。大众详集，言说有由，和告之情，义须唱显。故提集缘，问本集意，如文述也。
第九，释中，初文。提集缘对上句，问集意即下句。
事含通别者。如受戒四法，别须重问。或就通论，但通一者，以言非并述，事不叠生，必待前后。纵有通别，止是一言，不可异也。
次科。初释。事含通别，别则易解，故但明通。言非并述，如受四法，不可具牒故。事不叠生，行须次第，不可顿作故。纵下，释唯一问。一切羯磨，无论通别，并无异辞。
律云：应答言：作某羯磨。然事有先、后，法缘通、别。说戒、自恣应在后作，受戒、舍堕义兼通别，若结界、舍界，理无双答。并先须详委，然后答问。
第十，答所成法者。
有问于前，无容久默，故寻答为某羯磨也。
第十，答文。某字即总诸务。
文中事有先后，下引说戒。如五分云：僧说戒时，更有事起，先作此事，然后说戒。如四分中，当说恣时，有遮举者，必先与法，然后说恣。由此二法，制僧不动。若说恣已，方治举者，既为别人，多不和合，故在此也。
简辨中，初科。前引二文。必约说恣，可分先后，余无所分；或约结解人、衣、食界，义亦可说。由下，二、出所以。
云法缘通别者，有多种也。或一事多答为别，如受戒等三白一羯磨。或别多事一答为通，如舍堕也。或多事别答为别，如犯多堕各忏者是。或一事一答为通，如受戒一也，约人众多，约法有四，清旦一答，终尽夜分，并得成也。或累事总答，如一席上欲作多法，应即答言摄衣羯磨、摄食羯磨，虽一时答，后历别作，理亦无妨。自余行事，一答作一，可以准知。上来一家行之。
次科。受忏中，初文。初总标。或下，别列五句。一与四即受戒通别，二与三即舍堕通别。自恣、德衣、亡物，但涉多法，例有通别。第五累事是别，一答为总，前四即两单句，此即两亦句，双非不可立。自余下，指诸单法，唯别无通，如说戒、受日、治谏之类。上下，示今所行，生后异义。
有人言：夫法之所被，即目相因，何有通也？一受四度前后问答，随问而作，事义谐和。何有朝问夕仍随用？中间隔断，岂是相接？故非前义。
斥异中，初科。此师立义，废前通答。
今解：并无文制，不容立异。为表事端，通答何损？约事流便，不涉迟疑，随答即作，亦是决正。
次科。初破偏执。此立彼废，皆是义裁，既无明文，不可定执。为下，明两通。然众多受戒，虽通朝夕，须约一坐不起为言，必有出入坐立不同，并须重和，不可通用。
结舍二界，理无双答者。由地二界不同，故有结舍两异。结则自然，舍则作法，随其两界，唯各一答也。
次结舍中，事虽同席，托界不同，理无通答。
下文诫劝，其相可知，随事重嘱，恐不成耳。
三、诫劝。可解。
此就十缘，通简有五：一、相摄，二、有无，三、先后，四、成坏，五、废立。
初中第三、四、五、六、七五缘，并摄在僧。九、十两缘，并摄在法。初及第八，通摄事收；非不评于人法，然兴发业起，本由前事也。第二托处，唯局两界，成羯磨缘。略则有四，僧、事、法、界。相隐须张，故离为十。
二、就缘通简，相摄中，初科。摄上十缘，总归四法，当知只是离合异耳。
问：如第四缘僧集约界，文盛谈处，岂是僧收？
答：界为法托，如第二缘；今此第四，约界明集僧之远近，能集在僧，不唯界也。
次科，问答。由前第四广分二界，似滥第二，故问简之。
二、有无者。
有人言：结界无欲，故削第七；受日差人无乞，结净不唱其相，故削第八。如是类减。
有无，引古中，彼计随事增减，不必一概。
今解：并须具之。结界无欲，立缘显之。受差无乞，岂不须告？告即第八陈情事也。结净不唱，此不寻文，律云应唱房名，其事极显。若不先陈，何由结法？故须具十，乃镜是非。
今解中，初科，第破前义。结净地法，古不唱相，如文引斥，故知违教。
岂唯众法须此十缘？对首、心念，非十不得。以是非俱通，持犯冥会，并须条贯终始，方乃引事作业。恐未闲晓，试为略指。
别法中。是非约缘，持犯据罪，是故成持，非故是犯。众别虽殊，斯义不别，故须齐具。
但对首一法，用历十缘，余者例通取悟也。如受衣法，五大上色，义加不成，即初缘也；事通两界，即第二缘；口召对人，即第三缘；约界明集，有则对首，无则心念，即第四缘；前对相可，即第五缘；痴钝非数，即第六缘；取欲非法，即第七缘；执衣言议，即第八缘；敕前审谛，即第九缘；答问可者，即终缘也。谁不知繁？义张所为，不可怪也。
对首中，初总标。如下，别列。前对相可，谓许与对首，即和合也。执衣言议，谓能受人有所白也。敕前审谛，嘱彼对证也。答问可者，所对许也。谁下，示意。
心念等法，例亦如之。且如众法心念，说戒一法以历十缘。一、商度时节；二、审诸界相；三、作法挝击；四、约处无人；五、观其和别；六、自量是非；七、独集非欲；八、具理筹水；九、激动说缘；十、如缘作业。余者例也。
心念中。五、观和别者，界中无人即和，有则成别。九、激动说缘，即具仪敛念，有如问事。十、如缘作业，谓将作未作，审虑如缘，即同答问。众法心念可尔，但心念法，如何具十？如晨朝六念，初、二同前，三、自至像前，四、知唯独秉，五、三业无乖，六、七可知，八、审知日月、身康羸等，九、十亦同。随义意裁，无不通说。
三、明先后者，法、事分二。
诸律先和后欲，由取答缘以应欲务也。四分先欲后和，文如戒序及德衣法。由说欲时，但言如法，知何不通？必和居前，义亦无妨，不由前后即说成败。
先后，法中。初引示不同。诸律先和后欲，谓问答在前，问欲在后，如十诵羯磨，首云：作羯磨者唱僧和集，欲作何事？僧中一人应随答云作某羯磨，又唱不来诸比丘说欲，说已唱白羯磨。四分先欲后和，如前所列。羯磨前缘，唯出戒序及出德衣二处，故此指之。文中各显教意，诸律则先审所为，应我所欲，四分则通应如法，不简前缘。必下，会通彼此，不必固执。
二、事前后者，如结界竖标，须在第三，如标唱相，还复第八。如是例举，可以情求也。
次科，明事，并见前文，此中义括，故重举耳。
四、成败者。
第二、四、五、六、七五缘，事现方成，有阙名坏。何以然耶？二界分相，为法不同，少有差违，不成羯磨；余之四缘，通是别众，或是非数，不成人用。
成坏。初五缘中，初通列。何下，推释所以，初别明第二，次合示余四。界中不集、三业不和、体相有乖、不送心欲，并归别众。六兼非数。故并不成。
第三集相，佛制挝击。罪通轻重：不作相者，若分衣食，则重，不成；据立羯磨，成而违教。故多论云：不打揵槌，僧食是盗；但打不集，随集无犯。故知约相，以通法也。律中羯磨，作相不来，听相检校，更召集等。故知初虽约相，终须身集，不以鸣槌便免别众。故不作相，有得成也。问答两缘，正是和举，不问失法，义亦通成。
次三缘中。初明作相，又二。以义判：食重，犯盗；法轻，但吉。故下，准文证：初证食重；律下，决法轻。次明问答，失法有犯，不害后法。
初称量缘，通评四法。事、法是非，人、处开闭，约时而动，不可迳述。最须加励，余九方陈。
三、明初缘。据此乃是知法上座集众详议，理数合然，义无不具。四法并有是非、开闭，总义备明。约时即观缘可否，迳述谓直尔秉法。
问：设不称量，法成以否？
答：下云佛制称量，违制有过。必缘法无谬，未可判非。
八述本意。法之所为，通有成败。布萨众具有阙，法成，但是作法轨仪，其实在说行净，违教轻罪。若结标相，少缺不成，以羯磨所牒，准标结相故也。梗概如此，至时广之。
四、明第八，有二。初明说恣通成。若下，次明结界定坏。下令广之。如诸治、谏、差人、受日，并以白告为正陈意，必阙亦成。若诸受、忏，不乞不成。
五、废立者。诸师立缘，互有出没，现传羯磨，卷首自明。
废立，释中，初科。标云诸师，虽有多家，不出下二。
如并部师，依德衣法，以立六缘：一、僧集，二、和合，三、简人，四、取欲，五、问缘，六、答意。又著序云：无片言增减，正存此六。若约戒序，又加教尼，和合在前，僧集居后。至于界托，全不显之，致令依文，自然之地辄行受戒。斯一迷谬，至今不改。
并部师，即并州愿律师。初引示。前准德衣列相，即彼白前次第问缘，并无加改。若下，次引戒序校异有二：一、加教尼，二、和、集前后。唯除说戒，余法并同。至下，蹑破，文相易解。
如相部师，通收为七，或云六、五：一者，假界；二、能秉僧；三、简异众；四、与欲清净；五、因本起；六、问答缘；七、正作法。此则合缘同本，根条混乱；问、答分人，题相各别，义不容一。
又云：差人具六，无因本也。
若无本者，法起无缘。
又云：结界具五，以无欲也。
今云：非列二界，何以知自然？非列欲相，何以知界无欲？亦不可略。
相部师，即相州砺律师。初引示。若对前六，合初二为能秉，合五、六为问答，止有四种。加一、五、七，则总七矣。或六、五者，差人具六，结界有五，如下牒破。因本起，即正陈本意，谓是法起之因本也。此下，随斥。前斥列相，加七合六，皆非理故。又下，次斥类减：差人除因本，结界除界及欲，由彼假界但据作法；今并须具，如文递斥。
上明十缘，乃异诸师，非敢苟异，理自不可同也。何以知耶？如初第一，佛制称量人、法、羯磨，咸有明教。昔来不显，非谓不无，此同圣律，不同凡制也。二缘两界，法有通塞。三缘集相，正制时须。四集约处，义须显据。并准诚文，非臆课也。至如和相、简人、欲净、缘绪，问答分两，并同前作。义道相会，非敢苟同，理自不可异也。古本曹魏缘叙太简，三藏光师录文不具，故须舒之，意言尽矣。
次今立中为二。初、明同异。古下，二、斥余本。
初中。前明四异。非苟异者，苟犹强也。何下，征示。初缘出母论、本律，故云佛制等。二、两界者，次师假界，唯取作法，不通自然，法有通塞，总义已明。三、四两缘，初师集僧，但据问集，不分作相、约界之异。故前四种，并今创立，咸准诚文，如前注显。至下，次明六同。和相与问答同初师；简人、欲净，同初、后二师；缘绪即正陈意，此同后师；据理合尔，故非苟同。
斥余本中。古本曹魏者，铠本并不立缘，谛本首云：凡诸羯磨，应先白未受具戒者出？不来比丘说欲清净？僧今和合，何所作为？答：某羯磨。止有简众、说欲、问、答四缘，故云太简也。光本已亡，不知所立。故下，结示今备。
若作但对首法，如持衣、说净等法，事通二界，人唯是别；若作众法对首法，如舍堕、说戒等，二界尽集，人非别众，法则两异。并前须明识，义无杂乱。
二、明众多法：初、举名相；二、依相解。若具成法，如十缘中已略示讫。就文，但一、二法解。
二、众多人法，标中。分文，可解。若下，指具缘，如前对首心念，并须具十是也。就下，示注文。
对首作法，义通二界，人唯别者。若对二人，反为非法。小众问边，此但对一，故开别成。纵忏堕下，例亦一人；僧中白和，因舍故也。
但对中，初牒文。若下，释义。初约小众反显。开别成者，但得一人，余不集故。纵下，举舍堕释疑。
就众法对首中，人非则有，虽事或多，止是别众，或非数收。若论法、事，随缘各异。如五人同住，作舍堕事：一是所为，不入僧数，四初僧用，且得舍衣；一人受忏，三人非僧。破除并尽，余相如上。四人自恣，三人说戒，下至二人，都无欲法，俱名对首。约数则异，文须改革，不须谨诵。
众法对首中。初明人非，无非别众、非数所摄。若下，次明法、事。初、舍堕中。六人同住，尽行僧法；四人同住，唯是别法；今此五人，故通僧别，初舍、后还，并是僧法，口和问边，即是别法。破犹简也。次、说恣中。约数须改者，说、恣对二人，则云二大德，自恣对三人，则云诸大德，一人如常。
义张小众对首，唯忏中品兰，三人得作；二人非众，余如上述。
小众对首，是今义开，本唯但对耳。
下文诫无乱者，世多诵语，少有义求，故事多蹇败，重诫劝也。
诫劝中。蹇败，谓迟疑无所成也。
若但心念法，事通二界，人唯独秉；若对首心念，及众法心念，界通二处，有人不得。并如前集法中列。三相历然，不容临机致有乖舛，法事不成。
后明心念法中，举位分相，如文易识。
三、一人法，标中。举位即文标，分相即注释。
但心念者，人、事可知。下二心念界同人别者，以本是对人、众法，既独在界，故开作之；今若有人，还是本法，不合别作。前集法中，具分其位。
牒释中，初科，前明但念。下下，次明余二。亦通二界，故界同，而有别众，故人别。余指如前，闻之多矣。
又云不容临机差舛者，亦为诵多慧少，又重嘱之。如佛说法，何虑不知，犹言谛听！谛听！善思念之，此则劝详审也。重说善哉，明顺法也，重言如是，述印定也。大圣尚尔，况下凡乎？集法虽多，显示明矣，至于行用，率多轻略，义须反照，妄心何托？
嘱累中，初示意。如下，举况。三种重言，遍在经、律，况今重嘱，意亦同之。集下，申诫。集法多者，通指本文。教本范心，心须禀教，慢教任情，还增本妄。故令自照，既不附教，则其心何所寄乎？
已前略辩成法具缘，后明非法之相。
又列成缘，结前文也；又明非法，生后文也。
二、辨坏中，初科。言又列者，又前标故。下云又明，又合作后。
就非法相，约人分三。
初、僧法中，文、义为二。
恐人怀疑，非相徒设，故依律本，具解七非；非相众多，随文叵尽，故又从义，用收诸非。
僧法，分文中。唯僧法中，具有文、义，余二别法，止有义非。恐下，叙双出所以。
就前七非，疏有大义，彼从文故，科约稍烦。今但举名，审其体相，行事委识，得离便止。四门张之：一、列数释名体；二、分总别；三、体有无；四、摄非相。此即是上羯磨义中末下门也。
僧法，文非，叙意中。疏，即首律师疏，彼解广律，故曰从文。名及体相，义门自显。此下，对指，即前总义·能辨教中，第四广显非相也。
初门分三。
言列数者，非出昏情，事通凡圣。述缘约于众法，语失坠于四心。随相而言，则不可尽。且从法约，以为七种，其数如文。
义说，初门，列数中。初二句，叙非。所起昏情有二：一者愚教，二则迷忘。凡夫具二，圣有事迷，故云通也。述下，次明事广。缘约众法，局三羯磨故；失坠四心，通三性故，识、受、想并无记，行兼善、恶。随相之言，通指百三十四众法。且下，三、明束约，统归七耳。
二、释名者。据律，以相取名。今以义求：作无轨要，号曰非法；体非教制，名非毗尼。言羯磨者，若是入非，不名羯磨；今得名者，以非法非律，被他作业，故曰也；或可作业通于善恶，是名非法羯磨。余六非名，大途略尔。若解随名，如下文中；若竖义者，引从此述。
释名中。前释初名。非法约事乖，非毗尼据违教。羯磨两释，初取被事释，后约恶法释。余下，次指后六羯磨通号。下六并同，然非法别众法相似等，六种别名，无非乖事违教，故云大途略尔。仍指释文，令先引说。
三、定体中，为三：约文，约事，约业。
初、约文者，即律所出，单就白二、白四以明七非。单白非者，但具于五，以无羯磨，阙二似故，所以如大疏辨。此非体所起，在三羯磨，余约相出，具如文解。
定体中，初、约文者，即三羯磨以明非体。初叙文。初非略举单白；后非通含；中间五非，并二羯磨，故云单就等。单白具五，例准明之，以白与羯磨互倒，名法相似，单白独作，义无二似。广在律疏，故指如彼。此下，次义决，须该三法，但具阙耳。余约相者，即指文中不从义也。
二、约事出者，不离人、法及为事也，位约为三。
二、约事，正明中，初科。通名为事，别分三位。
如初非中，三种俱非：僧举僧等，人也；羯磨增减，法也；无病有药，事也。次五，人法相对明非。末下，单就如法明非。就中五内，位又分三：非、似二别，人、法俱非；非、似二和，法非人是；法别众者，是人非。
次科，为二。初总分三别。第减可知。就下，别分中五。人、法俱互，自为三句，通上具、单，则为五句。
所以约事交络定体者，以广张网目，用收恶缘，恐漏天网，方便为非。及论得鱼，实唯一目。
三中，初征。以下，次释。张网取鱼，得在一目；教制被物，犯止一端。以喻显法，义可见也。
问：七非中，人、法列非则多，就事出非则少，界非不现，其致如何？
答：非起约情，故在人也；秉法在人，多生伪滥。是以约文，此二倍多。语其事非，通摄两界；起必依人，故随隐显。或可界非略不明体。
问中。人、法、事、处，理合齐彰，而事非唯出初句，界非诸句俱无，故问以示之。答中，初答人、法。人情易变，秉法多差，故倍多也。语下，次明事、处。事摄两界，故界不现；非起依人，故事独少。初非略明，余六不出，故云随隐显也。或下，别示界非。
三、就业性者。羯磨作业，起必依情，情通三性，不离身、口，建立七非。约二论说，以方便身口色声为体，或通当宗非色非心名、句、味也。
三、约业中，初文。初叙业相。言作业者，简非所发也。三性身、口，如下自配。约下，引文示。二论即指多、杂，方便简报法，色声简余尘，广如戒业章中。或通当宗，即指成论，彼非色心聚有十七种法，名、句、味即其三焉，今以羯磨言教，摄属其中。名诠自性，一言已上，召体彰物；句诠差别，二言以去，随义短长；味即名、句所诠之义。所以律翻名、句、义也。体乖心、色，故二非摄。唐翻名、句、文者，文即文字，为二所依，此归色法，全异成宗，非今所取。
如初非中，增、减妄加，纵非恶心，而作非法，故是善色声为体。如非法别中，应来不来，是名身业，不与欲、得诃者诃，是口业，并不善色声为体。又如非法和中，应来者来，及应诃者不诃，此善身、口业色声也；然作非法及似法故，入非法中；若望同和，义非恶也。
次科。初示初非。以无别众，故判善性。纵即是任。如下，明第二非。即以别众为不善性，准须更收第四、第五，皆别众故。又如下，示第三非。准下双结，明兼第六。
唯第七非，文中不收。若望如法羯磨，即善色声，若望得诃人诃，即不善声，义兼善恶，不可一判。
故知七非通三性，而作非法业故，此业为集，故能感不善果也。反此七非，便成如法。作业终是集谛，是、非俱离为要也。
三中。初结非法。据前但收善、恶二性，然皆出昏情，无非无记，故通三也。业是集因，故能感果。反下，示如法。集是世间因，通含善、恶。如虽是善，不了成滞，非出离因，故亦须离。此言离者，非谓舍弃，兀尔不为：执舍为离，离还成执。若乃达名字性离，了诸行缘生，只此有为，无非实际。岂唯作法？奉戒亦然。岂唯奉戒？万行亦然。故净名云：能如此者，是名奉律。故知能持无慧，但是集因；有慧不持，终归魔业。此勉持者更加胜进，非谓抑善使不为也。思之！
二、总别者。
若以名体收总别，则律本体相，七非皆别。何以知之？如初非中，虽明人、法、事非，不明二似余人事等，含非不尽，不可言总。
二、分总别，据名体中。初以义定。名即文标七名，体即名下注释。何下，引示。初非注中列人、法、事，与下六种列相全别，故知各立，不可相收。
若以名收，初总下别。故非法相，不出三缘。初非之中，摄人、事非，故律文中或法不称事，事不应法，或事、法俱互，皆号非法非毗尼也，故知总矣。下之六非，单举人、法一位，交络互非。当局可知，非别何也？
次约名中。初义判。故下，引示，又二。初、明总相。三缘即人、法、事。初非当体是法，而摄人、事。仍引律证，显上三缘，通号二非。后之六种，不出人、法，通是二非，皆归初摄，故为总矣。法不称事等，即对注中有病无药等三句也。下下，二、明别相，对文可寻。
三、体有无者，此门就律释文故须，今不出之，疑未达理，故略举之。
三、体有无中，初科。律列七非，第七一种，独不显相。诸师异说，律疏须明；今此所存，意如文显。
有人言：此之七非，前六律出名体，第七有名无体。体谓列其非相也。
他释中，初解。第七律但标名，故云无体。注中显相，乃取人解，非律有之。
有人言：名体具于七非，但人不能出也。前六如文；第七体者，六非之外，应乞不乞，文句增减，若诃不止，第七非体。
次解。初斥前解。前下，示所立。不乞是事非，增减即法非，此二前六不出，义归第七也。
有人言：前约非法明体；今此第七，就如法明体。法须人弘，评忍听可，召说即诃，义须止唱。相诃不止，即其体也。
三中，秉唱无谬，因诃号非，故以如法为体。
有人言：前六有非，应诃不诃，皆六收之；或有诃者，即第七摄。如非法别、非法和，约法非同，莫不白此事为彼事作故，但配人和、别，即分二非，此亦尔也。故知诃时通含是、非。自六非外，但不应法，诃止即如，不止为非。
四中，初科。初立义。如下，举例。二、三两种，非法是同，人分两异。例今前后有非是同，呵不呵别。故下，结示体相，如、非不定。
问：诃不止非，与得诃人诃，有何别耶？
答：约人明诃，情不同故，成别众也。约法不止，欲同详秉，故入法非。又云：别众诃者，诃于事故；诃法不止，谓人、法、处等。
简滥中。前非法别等，皆有得诃人诃，故须简别。答中两释，初约人法分。前成别众，后成非法。欲同详秉，显人如也。又下，次约四缘判。
上诸解者，但分为二，疑未当也。今解：无问情涉违顺，缘通是非，德人吐辞，义须依住。住则是别，法不可非；不住乖法，人法俱非。余就文重解。
今义中，初斥诸解。然此七非，体相各立，那得相对但分二耶？诚为未当，不足疑矣！次示今义。情即属人，缘收事、处，住即是止。由是得诃人诃，故止不止皆成别众。然止顺诃，故法不非，即如法别；不止违诃，故兼法非，同非法别。此之两相，即非体矣。
第四门，摄是非相。
然是非之缘，依情而起，想见纷驰，何由限约？且约缘数，以位束之，为慧解之由途，显行事之通塞耳。就分为五：一、人是非，二、法是非，三、事是非，四、明违顺，五、明通杂。并是前义，但为散落不聚，致相难显，今以义收，相比而摄。
四、摄非相。初叙意中。纷驰谓杂乱也。缘数即下人、法、事等。慧解、行事，目足相须，一不可缺。就下，分章。并下，点示。
就初人中，是、非为二。
约前人非，体、相分二。
言体非者，如尼等四人、十三难、二灭之徒，体是非数，不合僧收。三举亦然，戒同治隔。不比难者，本无戒故；二灭戒存，行缺一生；举法，少时解竟复本。
初人是非，体非中。初通列诸相。三下，别示三举。对上难、灭，简示不同。
二者，相非，戒体纯具，缘相少乖，或别众收，或非数摄。且约三业，辨相乖僧。
一、身、心别。露在寻外、覆离见闻、隔障互离等，及应来不来、应欲不欲。
相非中，初身心别，即收九种。
二、身心集，口别，应诃者诃。三、心口集，身别，如同在僧中，坐、立不等，背面乖相。
二、三，可解。
四、三业相通，而名不集，并入非中。
四中，标云三业相通，谓外相通僧也。
如狂等三人，睡、定、中边、痴钝不了，如上非数，斯类最多。虽初身集，心无非欲，口默不诃，三业未开，俱游舍性，是非不知，实乖相务。以羯磨文云大德僧听，诫其身也；诸长老忍，劝其心也；不忍者说，动其口也。斯等兀尔，识无行路；言声激对，非复情通；法假僧弘，相乖僧体，不应六和，又乖四准。
释中，初科。初列相。且举七人，余指如上，即愦乱、哑聋、重病等类。虽下，次显意。初叙三业虽顺而乖。开即是明，舍性即无记。以下，次举羯磨显其非用。兀尔，昏塞之貌。六和则具兼德用，四僧则必简解能，故须解行双全，诃足俱得；今既昏庸，故乖斯二。僧有四位，摄法轨定，故云四准。
或三业虽明，而见心有异，如诸部等同界别法，并两通成，俱非相也。
次科，即部别异见，两不相足，如上说也。
就人如中，体、相为二。
初体是者，谓善比丘，具六和相，同住现前。一、应来者来，身集也，不妨诃制而心不集，故律云：见作如法而心不同，但应默然，是名如法。二、应欲与欲，口、心集也。三、得诃不诃，单口集也。戒、见、利同，岂非僧也？
次明人如，体是中。初通示。一下，列显。前列三和。初身集中，由相顺心乖，得成法事，故特示之，文如向引。戒下，后明三体。
二、就相如。本是难遮，或当举、灭，法、报不具等。当时三业相同，秉法无滥，事从因起，缘是疏微，但本应务，相僧得作。故律中，若先言有过，举众同知，不足，作法不成；受已方知，前法并是。故律取三根清净，天通之所不许者，良在斯乎？
相如中，初文为三。初列数。法、报不具，即尼等四人。当下，次显如。因谓所被之心，缘即能秉之境。相僧，即律所谓相似比丘。故下，三、引证。初指律中，即从不持戒和尚受戒四句也。五分、十诵并如前引。故律下，次引灭诤自言治文。十诵、多论文亦同此。天眼是六通之一，故云天通。
问：如睡、定、狂之徒，体是好人，相入非相。若约相如，何妨足数？
答：事不可也。今言僧者，弘法之人，通于凡圣。若欲作业，听、说、安忍，睡、狂非预，即非能秉，是不足收。可不诫乎？
初问中。初三句领前，下二句正问，谓此等人或在众无乖，准不自言，亦应得足。答中，初句直判。今下，示意。听、说、安忍，秉法三能，由此有记，故成善业。睡等无记，故云非预。下句令诫，遮后滥用。
问：非数、别众，轻重如何？
次，总问中。轻重之言，义含业制。
答：非数有二。一、好人不足，睡、定、语等不摄念故，但犯吉罗；前事不成，故有重业。二、恶人不足，如遮难体非，三根众委，在僧数内，自他俱重，由实非僧，滥秉法故；若在数外，自重他轻，不应纳之，不妨成法也。
答足数中。初句总标。一下，别释。初、明好人制轻业重。二、明恶人内外两别。若论违制，同上俱轻，文明轻重，并据业耳。自即恶人，他即众僧。
若论别众，亦通凡圣，唯是好人，损他业重。以同界故，圣或不知，非以不知，不名为别。余外凡夫，具障僧、别，并不成故；体净应数，失法故轻。
次别众中。初通简所别。对前通恶，故唯好人。钞云别众唯据清净一色，此约不毁四重为言。由是净僧，无前滥预，但不与同法，故唯损他。以下，列示别相。初明圣境，谓圣人在界，容有不知，不开境想，故亦成别。余下，次明凡夫。但是境净，僧、别二法，皆能障之，故云具障等。失法轻者，且示制罪，须知业重。
分别如此，义无不解。
结显，指上二答，可决前问。
二、法是非中，又二。
一者，法是。
言体是者，如前集法，约人同法，三阶不同，分阶就位，九品异等，识镜通塞，无有滞碍是也。
二、法是非，体是中。人分三位，法亦三阶，故云约人同法。三位、九品，如上已明。
二者，相是。依持谨唱，文句分明；增减非相，一不参涉。听忍、说默，泠然无异；缘、本、腾、结，前后无滥。并由声相唱令，徒众同和，约此业成，故云相是。
相是中。初通明离过。听下，别显纲缘。上二句明纲，下二句示缘，第二句牒，第四句腾，羯磨后结。并下，结示相如。
二、就法非，非无量故，体、相合明，五种差别。
法非，标中。当体即相，所以合明。
一者，增减非。应作一白，乃作二、三。羯磨亦尔。白二、白四，增减例通。
列释，初中。单白但有增，二种羯磨通增减。
二、倒作非。即二似法，前明羯磨也。
二中。指二似法，前羯磨后白，此据全法互倒。若文句倒，即属第四。
三、累罪作非。即应作诃责，作诃责已，后乃作摈出等七、覆藏等四、灭诤等七也。
三中。七治、四残，对数可见。灭诤七者，谓七灭中忆念、不痴、罪处所三羯磨也，或可合有三解，并草覆一白，故有七矣。
四、杂倒非。如白中，自增减颠倒。羯磨亦尔。不同初非全白重也。故文云不如白法作白等，知何不该。
四中：初示相；不下，简滥；故下，引证。该谓该收。
五、说不明非。如毗尼母羯磨不成者，或言语不具，前后不次，说不明了等是也。
五中，引论，不具、不次、不明，秉唱之非，无出三种。
三、事是非者，不过有三：一、情事，二、非情事，三、互合。如门又二。
就事是中。
初体是。如情事中，受无缘障，忏非滥疑；非情事中，界相有依，不枉唱说；互合之中，人病衣重。据实以言，并应圣教。实即体也。
三、事是非，体是中。历举三事，无非据实，实即体者，指出体状。
二者，相是。如受须衣钵，形法两具，非是正要，仪相必须；多罪依篇，总牒一悔，相中乃应，体须别指等。余即类知。
相是中。受以衣钵形法为相。法即十戒。忏以所犯多少为相。体即犯之种类，故须别指。余类知者，非情以标限分齐为相，二合即病与衣，当体有相。
就事非中，故亦有二。
言体非者：难障而受，诈痴乞法；无相大界，空指山谷，或有妄结小界，无难辄开。反前是中，可以相领。
事，体非中。初明情事。无下，次明非情事。无相谓不竖标相。妄结小界，潜斥古非。下令反前，即无病、衣轻，二合非也。
言相非者，形法不具、衣钵非教、小年诸遮，虽过非重，而是戒非，并通事摄。必改从法，还顺相是，不同前体，尽形障故。余者例知。
相非中。初列非相。必下，简异。形可剃除，法容求受，衣钵营办，小年待满。前体永定，故特简之。余下，指例。非情、二合，比上以说。
四、违顺中，即分为二。
四、五两门，并总论四法。
初明其顺，则有四种，谓人、法、处、事，俱现在前，即律文中：人现前者，言议往返是；法现前者，所持法断灭是；处现前者，白二作制限是。三法既现前，事无容隐，要唯四现，方成作业。
四中。初明顺者，即四缘如法，作业成办也。引律三现，证前三种能成之缘，以被后一所办之事。
后明违中，不过有三：一者，有药无病，如实非犯，妄谓有过，从僧乞治，即事不应法也；二者，有病无药，如应与诃责，乃作五非等，即法不被事也；三者，病药俱有，施不相当，如应作诃责，乃作摈出等，斯则法、事俱违也。
次明违中。引律三句，事、法互违：初、即事违于法，二、即法违于事，三、即事法俱违。乞治即求忏。五非即上法非中增减等五。律文有处以七非中间五种名五非羯磨，如后自引。
五、总通非相者。
五中。作句总括，通收非相，故曰总通。
约人、法、事、处，单重合历为十四非：初单历为四非，二合为六非，又三合为三非，余总合为一非。
历句中。单列、总合，此二可见。二合六者：一、人法，二、事人，三、人处，四、法事，五、法处，六、事处。三合为三者：一、人法事，二、人法处，三、法事处。
以凡起非，不定前后。知非故造，此则可惭，不识入非，不可限约，故以总含望摄为尽。文中举其纲纪，余不出者，可例知之。
述意中。初明作句。知非故造，谓学人也，不识入非，不学人也。学者知惭，非犹可数；不学愚教，乖谬何穷？所以须句，总而括之。文下，次示文略，谓律七种，且据大纲，必约句数，收非方尽。
上来义说，今次文中。
佛言：有七羯磨非法，不应作。
初举非数，即僧法羯磨具七非也。佛言已下，各牒随解，不分自别。
一者，非法非毗尼羯磨，谓：一人举一人，乃至僧举僧；一白、众多白，一羯磨、众多羯磨，单白、白二、白四羯磨交络互作；若有病无药，有药无病，有事有法施不相当；毗尼母云若说羯磨，言不明了。如是等人、法、事相，并初非所摄。
一者，非法非毗尼下，正牒初名，注依律文解其体相也。
一人举下至僧举僧者，明人非也。夫举法者，能秉是僧，所秉是别，可有相顺，得成作业。别人力弱，不行羯磨；四人乃强，不可治僧：故能举之人为非，此人非也。无僧举一、二、三人者，以是如故，非中不明也。
次就文解，第一人非中，初科。初点文。夫下，次释义。初叙如法。别下，次示非法。注云乃至者，律列十三句，文举初、后二句，略中间诸句耳。谓一人具举四位，二人三人为头，具四亦尔，四人举四人。别人力弱，释前诸句，四人乃强，释后一句。无下，三、点示所无。
十诵云：若一人摈一人，犯吉罗；若四人摈四人，犯兰，以作破僧因缘故。若有多闻、多眷属者，虽是一人，若治摈者亦兰，亦近破僧故。除同犯同忏，虽复是僧，以一羯磨牒一切僧者，得也。其意可知。
次科十诵。初明别摈别。若下，僧摈僧。若有下，僧摈别，虽是如法，然恐徒众随师破别，故亦制罪。上三明制。除下，示开，如说戒白忏，即僧被僧也。
文中一白、众多白下，此约三羯磨增减互非，即法非也。
法非中。增减可知。交络互作者，如单白结界，白二受具，白四说恣；又如白牒结界，羯磨牒出罪之类。
若有病下，明其事非，如上义解，下可知也。
事非。指上，即前违中。
二者，非法别众羯磨，谓：白此事，为彼事作羯磨，名为非法；应来者不来，应与欲者不与欲来，现前得诃人诃者，是名别众。
二者，非法别众者，人、法俱非也。
白此为彼者，白牒戒场，羯磨牒摄衣也。若牒白四中事，则初非摄。若就单白作者，僧时到前牒说戒，忍听后牒自恣也。未必常有，立法例知。如今行世，刈草掘地，集众同作，亦名僧事，望非是同。
第二，释非法中。初牒释。此约三法当位自互。若三法交互，即属初非。未下，示非相不定。下举世事，即今禅众用为僧法，此显非相随情讹变，不可收尽。
应来者不来下，三别众相也。
别众中，初文。三业不和，故分三别。
昔解云：所言诃者，诃前两别。此非正解，不应增三。故五分中上二并同此，第三云：羯磨时，得诃人不同而强作者，是名别众。十诵上二亦同，第三云：现前比丘遮，成遮。此文义俱同，不烦妄解。
次科。古谓诃法在众非别，但诃前二，故列别中。此下，正斥。本律增三云佛言有三种和合，谓应来者来等，反此别众，具三明矣。故下，引证。五分、十诵但云遮诃，明判别众，可证妄解。
三者，非法和合众羯磨。非法同前，和合反上。
四者，如法别众羯磨。如法反非法，别众同前。
第三、非法和合众，第四、如法别众，更互相翻，文相可知。
三、四相翻，易故不释。
五者，法相似别众羯磨，谓：先作羯磨，后作白，名法相似；别众同前。
六者，法相似和合羯磨。法相似如上，和合同前。
第五、法相似者，诵文无差，但倒作故。若白二、白四互倒，则初非所收。第六、法相似和合，反上亦同。
五、六二似，亦据当法自倒，又不通单白。
七者，诃不止羯磨，谓：如法羯磨，须僧同秉，今得诃人诃，若住，应法；违诃不止，即名非法。
第七、诃不止者，律出其人，不明非体，如法为相，如上明之。注中人解，取律意耳。
第七，标中。律出其人者，但云得诃人诃故。前之六种，并依律注，后既阙文，故引人解，即相传也。
今解此非，位分三别。初就人辨诃，能诃之人，唯是非非。二就法辨诃，所诃之法，通是通非。后人法合明者：若非人来诃，去即是是，住即是非；如人来诃，住即是是，去即是非。其相并如上有人得满诃中所说。
释中，初科三位。初、人唯是，即善比丘。二、法通是非。三、合明中，非人者，即前所简不得诃人，去、住即约秉法止不止也。如人诃者，准前四句，二人得诃，然今且据后善比丘，故下但指第四句耳。
母论云：应止羯磨者，比丘皆集，但所作非法，众中持律行净者说言此非法非律，是不应作，即止不作，是名止羯磨。不应止者，所作如法，无说嫌者，不应止也。
次引文中。母论有二。前明应止。持律行净，即得诃人；说言等者，即诃止之诃。后明不应止，即如法也。
五分云：若羯磨时，得诃人不同者，不成；强作，犯吉。隔障诃者，不成诃。
五分。不同，即心不和，强作犯吉，即诃不止。隔障不成，以非数故。
四分中约身坐处结小界，为遮诃人，界外不成故。
四分，即准小界，反显同界成诃。
僧祇：若僧作非法羯磨，若有力者，遮言非法。前人凶恶，能为二难，听作见不欲。不得趣尔，于同意者说言：此非法羯磨，我不忍，与见不欲。三说已。不得至四。此即六和中，见不同也。余者，与如法欲已，舍去。若非法断事，不遮、不与欲及不欲者，越毗尼。若自念言随其业行，如火烧舍，但自救身，得护心相应者，无犯。
僧祇中。初、明诃欲；若非下，二、示开制。
初中又三。初明可遮。有力，谓具道德者。前下，二、在众不欲。目对心乖，名见不欲。制不趣尔，须择同意。词须三说，即对三人。不至四者，恐各成众，令僧破别。如钞引云当语傍人言此非法制，止得三人是也。此下，疏家点示。余下，三、说欲起去。彼律具云：若作非法制，应诃令止，不者当说如法欲已，舍去。此但意乖，望前为难，故云余者。
开制中，初明违制。不依上三，通得吉罗。若自下，次明开法。护他之心，称实言喻，故曰相应。
谓律据事，随事分七，今以义求，收非斯尽。谓单白羯磨三十九种，各有非相，义同过别；白二、白四，类亦同之。若不别明，成、非莫显。
次就义张。
文云摄非尽者，以事则随相，不可穷本，义则依理，从归有途，故又述之，各其致也。云单白非相，义同过别，别谓三十九相各不相有，同谓四缘成业不可相无也。下文可解。
义张，总意中，初科，又二。初释叙意。事局义通，蹑前生后，以彰立意。云下，释同别。不可相有，随法过别也；不可相无，四缘义同也。指下文者，即余单白、白二、白四，并类此释，故云可解。
今且就单白说戒一法，具解七非；余之三种，例之可晓。
今此七名，交络互现，界非不无，摄在事也，离合适时，不可交定也。
次科。前离为四，成十四非，此合为三，止有七非。前是义门总摄，此欲从文历句，故云离合适时等。交即训俱。
一者，人非，谓识过不忏、疑罪不露、界内别众、人非应法等。
二者，法非，谓三人以下单白说戒、颠倒错脱、有诃不止、说不明了等。
三者，事非，谓时非正教、广略无缘、众具有阙、界非圣制。
四者，人、法非，谓具二非，唯事依法。
五者，人、事非，法虽应教，人、事乖越。
六者，法、事非，人虽应律，二乖名坏。
七者，人、法、事非，三相并非，如前类取。
一、人非中。识、疑两罪，须忏、露者，以律正约犯者不得闻故，此人亦望能、所俱非，律云不得为犯者说故。界中有别者，即诃不成也。人非应法者，谓威仪乖越，不顺教相故。
次释非相，人非中。初释不忏露，约行明非。能所俱非，谓能说、所闻，二俱违律。界下，次释别众非法，约缘明非。别众且据口别，余二准知；非法略举乖仪，通含足、别。
二、法非中。三人单白者，非法和也。倒错不了，此法非也。有诃不止，亦是法非，由不止故。
法非，三节，对文可解。
三、事非中。时非正教者，非布萨日。制唯在三，余为非日也。有缘须略，略有少多，随前缘缓急，而合作法，并乖缘也。众具阙者，筹、华、灯火不济时也。界非圣制，无难别缘结小界也，既结说已，又不即解，皆非法也。
事非中四。时缘具界，并事所收。制唯在三，黑白两半，各有三日。有缘略者，谓八难、余缘，缓则略少，急则略多。今无缘辄略，或虽有缘，不随缓急，故云并乖也。
余有四法，错互上三，不可顿现，故张网目，收罗尽也。
次示双具。双有三句，具足一句，即用三单相合历之，总为七句。
因解小界，泛评律中须解羯磨。谓无心领有十九种，十三为情，余六非情。
因明，总标中。无心领者，僧法加彼，前无领受心也。
言十三者，七治为七，罪处为八，颠狂九，学家十，覆钵十一，不礼十二，摈沙弥十三。二义分之：一、解得有用，体是僧故；二、治无日限，理须为解，如学家、沙弥等。
初无心中，十三有情，为二。初别列诸相。七治即四羯磨及三举也。二下，次约义总分：初义收十法，次义收三法，等取覆钵。
就事有六：大界、戒场、小界、不失衣、净地、说戒堂为六。功德衣虽有日限，事宽滥用，故须舍之。
六非情中，上列六解，下示德衣同非情故。据有日限，限满自失，本不须解，故以滥用通之。
又有无心领中，十三难、重摈不须解，以非数故。
后二中，十三难人并犯重人，尽形灭摈，不须为解。
有心中，受戒须解，缘逼故开，引后戒故。大略如此。
有心中。受戒须解，即遇缘舍戒。后得重受，故云引后也。
理须条贯诸缘，明晓成败。故佛在世，一事五处作之，并成非法。况今像末，焉可轻哉！义无怠慢。
文中理须条贯诸缘者，譬若寻条得叶，得叶虽殊，各有依附，物之在贯，例亦同之；欲知非相，但寻其本。下文晓成败者，又诫劝也。引佛世者，律云：作一羯磨，俱作五非，七人共诤，言成、不成也。
结劝中。初释条贯诸缘，即百三十四法，如叶如物，七非统摄，如条如贯。总必摄别，故令寻本。下下，释诫劝。本律四十三云：尔时有住处僧，为比丘作非法别众羯磨。时众多僧共诤，或言非法别众，或言非法和合，或言如法别众，或言法相似别众，或言法相似和合。或言羯磨成就，或言不成就。戒坛经云：佛世执法，犹行五非。岂是不学无知人耶？临机心境迷忘故也。
就中分二。
就对首中，初举位明数，其相可知。
对首中，举位是标，明数即注。
若但对首法，唯取持衣一法以显非相；余说净等法类解，于缘有异。
一、人非，谓受对之人犯重，遮难等，有诃者诃，或对僧、俗而作。
二、法非，谓持法错脱，说非明晓。
三、事非，谓犯舍异财不合圣教，或五大上色受持不成。
四者，人法非，五、人事非，六、事法非，七、具三非，并如上例知，交络识相。
于缘有异者，以非摄之，义则通也。莫不对人是足是净，据法施事，附相乃异，于缘必如。如义，通于对法，故须例解；约相，持、说有殊，故须委练。
但对，总标中。初举通释别。于缘异者，即二十八法是别，七非是通。莫下，对较通别。初总举。如义下，别释。初释义通。对法即该二十八也。约下，次释相异。
初明人非，即受对者，既有重缘，三根非妄，斯即非数，义无同证。
人非，犯重中，初文，但释犯重。注云遮难，即本受不得人，如小年、不称名等，虽遮障戒。
问：自身犯重，合持说不？
答：戒从别发，互不相乖，若不受净，随相结犯。如学悔流，审知浊境，自犯重者，不合同作，乍可心念。若同学悔，界无净僧，共对无妨。
问中，恐谓不堪为他对证，自加受净亦不成故。
答中，初明须说。重虽有犯，余自成持，本从别发，随别解说。如下，次简对首，自虽犯重，亦须净境；彼我学悔，无净方开。
有诃者诃，谓前对证语使文具，不问住止，俱是人非。
二中。不问住止者，止即法如人别；不止，人法俱非。
或对僧俗者，僧是别位，俗是下流，必对二人，并人非摄。
三中。僧即四人，故云别位。或对二、三，亦名非法。
就法非中，持脱错者，脱谓不牒二名，错谓不顺受体。今诵僧祇，乖依随相是也。
法非中。不牒二名，即己名、衣名，能所不辨，或俱或互，皆名非法。讹错义多，特举乖宗，暗斥时用。
就事非中，既是法衣，不容滥染。五色上染，是俗非道，虽持不成，事不应法也。
事非中，且举色相；求财不如，体量乖法，并是事收。
余四交络非相互现，可知有无。
若众法对首，亦具七非。今摘取舍堕一法，条然具解，余者例同有异。
一、人非，谓：界内别众，人非应法，诃人设诃，置止即非。
二、法非，舍忏还财，诸法乖正。
三、事非。犯过衣财，如律所断。必非圣制，理无忏舍。并识相而加法，非有疑而过分；有违并加无知罪。
四者，人法非，乃至第七具三非，显相如上。
就众法对首言人非者，谓法界内无僧故开；有人，别众，不成舍也。自然五里，亦须明练，余界准知。
众法对首，人非中，初科。前明法界，后示自然，且举兰若，余令准知。
人非应法者，所对行秽，体非拔济。
二中。行秽语通轻、重，但使有过，不合受忏。
诃人设诃者，能败法人，是别众也。置止即非，闻诃即止，虽止亦非，即人非也；若不止者，自是法非。但以法假人弘，有诃须住；自言我是，闻止故去，去是非法，随住是如。不忍而说，义非独建，故是法败也。
三中。初释设诃。能败法人，即得诃者。次释置止，又二。初明即止。法是人非，当句所收。若下，次明不止。人法两非，即兼下句。但以等者，叙非所以。不忍而说，举文以示。
法非中舍等三，人法和合，僧、私诸法不一，理须分别也。
法非中。舍等三者，牒注舍财、忏罪、还衣。人法和合，谓诃人不诃。僧私，私即是别。忏通三位，如上累明，必应自忆，不忆更检看之。
就事非中，犯过如律者，不问大小，过限并犯。今时悔者，但忏应量，余不应者，谓是不犯。论有诚文，小大同染，虽忏不脱。通须净悔，方免瑕累也。
事非中，且举长衣以显非相。初文。不问大小，大即应量，犯提；小即不应，得吉。过限即十日已外。今下，斥非。论即多论，如钞具引。
非制而忏，如毛绵等未是衣相，重物不合舍堕，小钵本非受净，正色非受非离，邪求理非正教，滥贮服用皆堕。如斯般事，总是秽染，不合受净，何得舍忏？
次科。初别列，为三。初至舍堕，简非犯长。毛绵不成量；被褥重物，并不开畜；小钵一句，兼收长、乞，皆非所犯。正色下三句，简非离衣。正色邪求，滥用已犯，故非离宿。如下，总结。准知如法，可入受净，方犯长、离。
非疑过分者，谓衣财散落，染净未分，通将入舍，即过分也。故律文中，识者忏悔，疑者发露，虽有覆藏，不治日月。既有明例，无容深约。
三中。初牒释。制教犯忏，并须明识，怀疑通舍，是为过分。故下，引证，疑不许忏。虽下，举例，谓疑罪未决，不算日月治覆藏罪；可例有疑，不可谩舍，故云无容深约。钞引律云：不忆、有疑、不识，并不成覆。
注中判犯，并无知罪，必约学与不学，迷心、愚教，断犯有无。
余文可知。
就中有三。
就心念中，位列易知。
心念中，位即三法，列即七非。
初、但心念法，唯取忏轻突吉罗罪具解，余例同异。
一、人非，谓对人忏悔，体非佛教。
二、法非，谓但心念而不口言，虽言而非明了，或增、减、错、忘。
三、事非，由事缘故、误，犯则轻、重，或境通众多，未了前相。
四、人法非，乃至第七具三非。
忏吉罗中，轻、重二忏，对与非对，理须知之。人非相中，对首忏者，如今舍堕，牒覆对人，人实当仪，异篇非律。此但心念，不合向人，开别众作。
但念中，初释总标。故心重吉，如前对首；误心轻吉，即此心念。次释人非。此是但念，对首成非。如下，举类。忏堕牒覆，人同对首，罪是异篇，即是事非。轻吉对首，罪虽同聚，人滥上位，故是人非。
若对首心念，及众法心念，各具七非。人通别众，界缘两处，并须准例，随事晓知。
余二心念，别众并同，莫非开独。有人依本，并托界分之。余文诫劝，恐入非路也。
次余二中，初通释二法。但示人非，自余易解。有人依本者，对首心念，即还对首；众法心念，随有增人，若至二、三，归前对首；若至四、五，依本僧法。约界有无，如非自显。下释诫劝，遮后滥行。
就正宗，初先以义求相从次第，然后依篇随相解释。
宗中八篇。一家生起，所以界法最居首者，由众法所托，依界而生，故为正宗之依持，义须先显。既识诸界，宜敦行猷，众行元纲，勿高于戒，故诸受法次二而生。受本既彰，随相须立，济时助道，缘资是要，故诸衣药次三而生。受随相依，愿行已具，理扬净教，住持众别，故诸说戒次四而生。闻教摄修，托缘方诣，故诸居法次五而生。同居久处，恐染瑕累，故诸举法次六而生。恣举既清，夏功须赏，故诸施法次七而生。上篇持行，据体策修，必有慢犯，义须清荡，故诸忏法次八生焉。
正宗分，相从次第中，初科。今师集法，安布篇次，简异他本，故云一家。文列八段，自二已下，并有蹑前生起之意。初叙第一。既下叙第二。猷，法。元，大也。受下，叙第三。受随下，叙第四。闻下，叙第五。同下，叙第六。举法，即自恣也。恣下，叙第七。上下，叙第八。上篇总蹑前七。通而相望，初篇为本，后七皆末；前七据持，后一约犯；又二、三与八是自行，余皆众法；又三与七是资缘，余并正行，第五两兼焉。
光师所撰，僧尼位分，据律前后，不无其致。至于同法，还入本条，徒分设位，虚费纸墨。今但依篇，自开通塞。准律随戒，五众同科，举相摄人，义无不尽。首题随机，故可知矣。
次科。
初、示古。光师羯磨，前出僧法，后出尼法。律中戒本、犍度，并僧位在前，尼众在后，故云据律。上是纵许。至下，斥夺。谓受、结、说、恣等，僧尼同法，僧中出已，自可指同。彼于尼法又复列之，故云还入等。
二、明今中。通谓两众同行，塞则彼此各局。准随戒者，即律戒本，一一戒后，并列五众犯之同别。彼则举戒相以摄人，此则随法位而列众。仍举首题以彰从要。
诸界结解篇，篇目中。如文三种，人中含七，故云诸界。结谓心业要缘，解即舍本期业。
界别有三：摄僧界，摄人以同处，令无别众罪；摄衣界，摄衣以属人，令无离宿罪；摄食界，摄食以障僧，令无宿、煮罪。宗意如此。
此篇明界，界别众多，随位以摄，文列三种，人、衣、食也。据律前后，依缘显相，今集法者，举例次之。
释标中，初科。初示总位。据下，次明例集。律前后者，人、衣二界，出前布萨犍度，食界出后药犍度。举例次者，同是界故。例即类也。
先明摄僧者，良由法假人弘，弘之有本，若非限约，何知和别？故前结界，用通僧体，于此别住，必奉六和；和相显者，勿过三业，所以因之，令无别众。人既同依，众法斯辨，资济开通，理有成务。外衣内药，形别有须，故次摄僧，两缘随立。各题教意，在文易显。
次科。初别叙人界。即明立界，显彰和别，众法之本，理必居先。僧体即和合也。人下，次合叙衣、食二界。先法后事，故二在后。又外资常用，内药有时，故先衣后食。各下二句，即点注文。
就初中，约义以分，总、别又二。
初总叙致，四门料简：一、制结意，二、列数释名，三、位分大小，四、结解差别。
摄僧界，总义四门。第四结解差别，但是悬科别释，无别有文，故后释结解竟，结云此即初义第四门。小界中亦然，准知此科通该诸界，以一一界皆有结解，即是差别也。
言制意者。夫羯磨说戒，正法住持，由僧弘演，方能远被，义须通遵，理无限隔。但以事杂据缘，界约通滥，纵有同和，影赴难克，徒损正业，不被前缘。上圣知机，开随境局，作法分域。一开已后，凡有作业，非界不成，故制崇和，益在斯矣。先开后制，意可见也。
制意中。初、叙僧法同遵。但下，二、明因机制教，又二。初明机生。众中事起，缘来不一，故云事杂。阎浮洲境，统为自然，故界通滥。以界广故，影赴难克，以奔驰故，损废正业。以身应事，如影赴形，故云影赴。上下，次明立教。望前自然，本制通集，故局结名开；望后作业，必须依界，故还复成制。
二、释名列数。
初名者。明了论疏解云：本音四摩，此正翻云别住是也。诸本云布萨界及戒场者，非正本音。所以名别住者，谓此住作法，与余住不相通，各不取欲，故得名也。
释名中，初科。初引教翻名。正翻别住，义如后释。下出二名，遍见诸律，故通指之，但云诸本。布萨界则局就本缘为号，戒场则通收众行为名，并非正翻，故特标简。所以下，示义，则知此名通该场、小。
今从律本但云界者，加法约处，除彼局此，故曰界也。故文云：界者，白二羯磨唱制限者是也。
次科，示名所出，义同上解。下引律证，即五现中文。
就列数为二。若论自然，约界四种不同，定量六种差异，如上缘中已说。今宗是作法，略说为三，随位离之，则成七界，如上相摄门中已说。
列数中。初旁出自然，故指如上。今下，正明作法。三大、三小、戒场为七。指上相摄，即悬义中。
三、定量大小者。
初、三大界。若小随机，大者须制。四分云：大界广远，僧坊极多，及至说戒，同集一处。应十五日说者，十四日先往，不得受欲，以明相故。准此为言，应强百里。
三、位分大小。大界，示量中，初科。初以义定。四下，次准文决。隔日方到，百里有强，故下取诸文三由旬量，则百二十里也。欲不隔明，如上已示。
五分明文云：时有结无边界者，佛制极远应三由旬。由旬乃是中梵量名，正音踰缮那，此无正翻，乃是轮王巡狩一停之舍也。犹此古亭，岂局里数。大分为言，四十里也。相传为定。僧祇、善见，量同五分，过者不成。明了论中，三由旬者，隅角量取也。
次科为二：	
初、示极量。五分因滥，故制齐限。蹑释由旬，以定里数。轮王停舍，与此间古亭，即今之馆驿也。智论：由旬有三品，上品八十里，中品六十里，下品四十里。若据俱舍，止十六里。准教酌中，故云大分。僧祇、善见，同三由旬，如钞所引。过不成者，此示制也。
明了下，二、明量法。隅角量者，为取四圆。若四方量，则四隅有余故。
十诵云：我听一布萨和合，故结界也。若一拘卢，乃至十拘卢。若山上僧坊结界，山下十拘卢亦得安居。山下僧坊结界，山上安居亦尔。多论：纵广同十拘卢舍，必使此中布萨羯磨时，不生疑心。设有河水大道，亦得合结，但定岸相，然后结也。尼结大界极远一拘卢，以恐远险，易陵辱也。
三中。
十诵、多论，并云十拘卢，彼宗一拘卢有二里，止齐二十里。下约山寺上下互明，但在十拘卢内，同一法界，故并得安居，恐疑高下不相摄故，特此决之。
问：比前太狭，何以引之？
答：或彰部异，或证宜狭，或显诸部皆立分齐，不可通漫。或有别意，学者更裁。
多论三段。初、示量同前。必使不生疑者，此示不广之意。二、明得合河道。三、明僧尼不同。尼界极齐二里，已外不得。钞云：必有难缘，可用僧祇三由旬内。
问：界中有村、河，得合结不？
问中。如上多论，已明得结；欲引诸文，故重发问。
答：四分云不得隔驶流水，此明制也。除常有桥、船、梁，此明开也。如上多云但定岸相，僧祇中但洲五处标结，甚明文也。
初答中。四分驶即急疾，梁亦是桥，小大分之。僧祇但洲，水中孤绝者。彼明五标，两在水中，三在陆地，如戒场中具引。
言村得否者。四分明文，除村村外摄衣有文，明知摄僧不简村也。五分：白衣新作堂舍，为得吉利故，或非人所恼故，佛听诸比丘于中布萨说戒。准此知界摄也。多论云：凡结大界，所以通聚落结者，以界威力故，诸恶不得便，善神所护。为檀越故，通结聚落也。准此以言，良由僧德所动，作业圆成，善根所熏，界神护卫。不可轻也！
次答有三。初准四分摄衣羯磨，由村在界，故须牒除。次准五分，俗舍既许布萨，理必结界。后据多论，即明通摄所以。诸恶即魔邪变怪等事。准此下，疏家显示神护之意。
五百问云：界内病比丘，不能僧中，求结一屋者；僧应先解大界，与结别界，还结大界。不持衣者，不得入中。亦除佛地。由佛、僧位殊，不相摄故。中国佛院，列异僧表，故有佛地、塔地、僧地限域各别。此方未行，何得混杂？义须限约。
三、别界中，初科。论文，前示缘开，仍教结法。次明护衣，且据作法摄衣为言。若据自然，则通彼此。三、简佛地。由下，疏家伸意。西土三宝地别，仍斥此方混滥。表即外也。
又如明了论：围轮别住者，先结三、四小别住讫；周匝安相，四边开路，即名兰若地。此外结大别住围之，如铁围山绕四天下。准此诚文，一大界内，随结五、三，皆得成也。
次科，初引论。围轮别住，即下所引十七之一。兰若翻为空处，即中隔自然。下举喻显，即彰名义。铁围，应法师云：梵言柘迦罗，此云轮山。故曰围轮。准下，决判，可解。
二、戒场量者，善见云：容二十一人，减则不听。此据极小为言。二十出罪，兼所为者，故局此耳。彼论又云：场内不得安僧住处，有惭比丘须折却，唯置佛殿。
戒场中，初明小量。且据一众行事备足，故不听减；若兼二众，须容四十一人。彼下，次示广量。既制僧住，显知非狭。
三种小界，其量不定，随集多少，依坐而结。受戒极小，下至十人，说戒四人，自恣五人，余更足数，任时而约，不开身外，恐有诃人。又不同前，以是久固，此但别济一时作业。
三小中，初示量。又下，对简，比前二界，相反可知。
余如后解。
有三种僧界：一者，大界；二者，戒场；三者，小界。
就摄僧界，文又分三。初为自然劳倦，众取济机，开立大界；界限制约，事杂烦多，又开戒场；上二常途，难济非务，故开小界。各如文次，当自分别。
二、别释，总标中，各据本缘，叙三次第。界限制约，制必集故；事杂烦多，众数起故。非务即目难缘，非常有故。下文既广，故略指之。
今就大界内又有三种，谓：人法二同，法食二同，法同食别。初唯本制，后随缘别开。
就初大界，文又三种，即本二同，余二随结，其义如位。
大界，标中，对注可见。
就初又二，即结、解也。
就初结中。以是众同之本、作业之基，生善灭恶之良缘，住法依僧之净地。其缘具也，得成遂于前言；其相乖也，必颠覆于后辙。有人立义，薄列四门，丛杂交加，难晓成败，得在浮沈，失在现行。故直叙通，披文获事，且位十门：一、相是非，二、形体状，三、竖标域，四、唱方隅，五、集僧法，六、不受欲，七、加法消文，八、法有无，九、显失否，十、结不成。
初本二同，结法中，初科为二。初叙界功。前四句：初句示摄僧，次句彰成法，第三句明辨事，第四句显胜处。住法依僧，即二同也。次四句明成坏。前言即初结之法，后辙谓向后行事。有人下，二、明缘相。初叙古薄略。其文已亡，不知所立。列门既少，事无条绪，故云丛杂也。隐显互见，故云得在浮沈；行事难明，故云失在现行。故下，显今委备。披文获事，谓检寻诸教，得所合行之事。十门中，初二是处，三、四即事，五、六是人，自余并法。
初、定相者，意在依标识体，了知同别。
善见八种：
山相者，大如须弥，小如象大。若作标畔，岂直指山？此还不识分齐。据理约边约峰，指别处所，使有尺寸，如明了论说。
石相者，大如牛许，小者三十秤。漫石不得，应别安石作；准此，据山，理有通别也。
林相者。草竹体空，不坚实故，极小四树连接。亦须依边，不可通指。
树相者。枯朽不任；极小高八寸，形如针大。无自生者，新种亦得。
路相者。穷途不得；通于车步，短齐三四村者亦任作。
蚁封相者，极小高八寸者，得。
江相者。好王治化，五日一雨，不以为相；四月不雨，常流不断者，亦得作。
水相者，谓自然池。若入田水，不以为相。
初门，善见。山相，但是总体，义须别指峰峦岩巁以为分齐。如了论者，即下所引一丈五尺别安石等。二中，漫石谓无棱角者。准下，决前山相，不可漫指。三、四两相，并前简不堪，后显体量。四树已上为林，独株为树。五中，穷途不得，谓极底路，人绝草生，失本相故。任字平呼。六中，蝼蚁运土成聚，谓之蚁封。七中，好王正法治世，雨不失时，莫测水之深浅，故不可用。八、除田水，以不常故。然此二相，于事难显，或约堤岸，或取涯畔，或立别标；从总为名，但云江等。
四分，列相则十余种，如空处、露地、草𧂐、钉杙，皆非久固，不可依承。一时规域，作业便解，得准律文。若久住处，拟后追访，可通律、论，两有兼济。
四分十余，委如钞记，且举四种，以明非固。更有荆棘、汪水、粪聚等，皆非久固之物。一下，约义通之。如空露等，止可暂用，故云得准律也。然律列树林、山岩等，与论大同，故云可通律、论。即如论中小树、蚁封，岂是久固？草竹、穷途等，何妨暂时？今以意定，若论暂用，诸物皆通；若取久永，必须别选。
二、界形者，随方、斜角，并悉得成。
故善见五相：一、方，二、圆，三、鼓形，四、半月，五、三角。
第二界形。善见鼓与半月，以物象之。
明了论中，其形十七，皆谓曲直重沓等。略显五三，以为神解之路。一、长圆别住，地形细长，两头圆也。逐此地相一丈、五尺，别立石已，周匝如此，依石唱之，先结布萨界，后结不失衣等。二、四角别住，三、水波，四、山，五、岩，六、半月，七、自性，八、围轮，九、二绳，十、四厢等。皆约其物体，即标列名。岂唯十七？随相无量，知名便罢，余如彼论。
了论，长圆或一丈，或五尺，趣举远近以彰立相。言水波者，标相屈曲，状如波焉。自性即兰若、空处。二绳谓两处绳围，中间连续。四厢即四向有屋，中有空庭。且列十种，余即一门、方土、比丘尼、优波塞、垣墙、满圆、颠狂，并如钞记具解。皆下，疏家总示，结略指广。
三、竖标域者，结界之本，在此一门。得在妙者，诸缘并具；漫有所指，鲜入法仪。
三、竖标中，初科。斯乃结法，正陈本意。乖此则心无所缘，法无所被，故知为要。
若欲竖者，前识三量：一者，界标，即唱者之所据；二者，界相，即羯磨之所牒；三者，界体，即作法之依地。或标即体，相在标外；或标异体，相在标内；若论其相，必在体外。引此附事，何有不成？欲知和别、夏限、衣药，但晓此三，便有界也。不识标体，虚指山林，或约城邑，不缘其事：得其语矣，奈无义何？
示量中，初科。前分三量：初、是周回标物；二、谓四围外表，羯磨牒云四方相内是也；三、即所围内地。循外为相，则标下即体；就里为相，则标与体异。标体容有异同，体相必不相离，故云相必体外也。引下，次示成否在于明暗。
今竖其标。若在聚落，多依墙域，随约内外，并成处所；若在空野，多依林泉，随约标树，终识尺寸，并为相也。若有戒场，先竖三相，周围各别，互不相接；无则一重，任时远近。
竖法中，初文，前明标相。聚兰两别，莫不皆取分齐分明。若下，次明戒场有无，立相多少。有场三相，如后自明。
问：二界不接，中间一标，得两相不？
有人云：一肘已上，大者得成。如明了论疏：一山、一石东西各结。又如十诵有问者言得并结不？佛答周匝说为内外相者是也。
问答中。古解局量，不许减小。仍引了论山石东西，证知标广。下引十诵周匝分相，验须相远。
今解：此文不许接者，恐两界相通；但得有隔，何论大小。如前二绳，绳即体也，可以情通。云山、石者，亦恐相涉耳，须得意也。
今解中，初通十诵。如下，次释了论。彼尚用绳为标，则知山、石未必须大。
四、唱方相。
律使旧住者唱，谙练方隅，有所分次。虽是旧住，未了前缘；不妨新客，深闲内外，依标而唱，义当旧者。律制堪能，岂局客主？并识标体及相三种通别。
第四、唱相，简人中，初通律意。虽下，次约义决。当犹同也。律文凡作羯磨，皆云众中堪能者作，故可取证。并下，示堪能之相。标即体为通，标异体即别。
五分中使一比丘唱四方界相，又唱除内地，为安戒场，故须除也。今时结者，内外两相前后别唱，所除之外，相是空地，事最显也，至文更述。
次唱法中，初引文示。除内地者，但唱外相，相中牒除内地，即不唱内相也。今下，示今法。但唱两相，不须牒除。至文述者，即戒场中。
五、集僧相。
五百问云：不得夜结，结亦应成，恐非不显。又云欲结时，四角标头，安人立望，不使人入，入则不成。当先结戒场等。亦以人杂是非，不可通练，非数何损，是数可遮耳。
五、明集僧，引诫中。初引论有三，前定时节。恐非不显者，谓别众、不足，暗处难知；必灯烛分明，理应无损。又下，次明检察，恐入自然。当下，三、明先后。亦下，疏家显上时节检察之意。非数等者，谓不得满者，不集无损，得满之人，别则成遮。
若六种自然相中结者。标狭相宽，尽自然集，故僧祇七树之外，异众不犯，可以准收。若标宽相狭者，尽标集之。
次明集中，初文有二：标狭则相在标外，须出标集；标宽则相在标内，须出相集。
有人言：但尽自然，亦得。以相外标内，是无法地，未是法被，何劳远集？
次科。古谓标宽相狭，未结在自然外，不妨作法；结已虽同法界，结法已成，故不须集。
今解云：虽在自然之外，非别所收，然作法文中，通牒标内，拟成二同，唱时、结时，别众在内，律无所开，何得非别？界为法本，义必深防，既无正文，亦须比用。故僧祇避难界云：三由旬内，彼有比丘，若呼来，若出界去，然后结之。无问相之内外。有尼界者，不妨；必有僧界，内有比丘，但不出界，亦不须唤。此则明文召集，不可人语有依也。
三中。初以义通。唱相所围，结法所牒，明非异处，故判成别。界下，次引比例。众法所依，故为法本。僧祇难界三由旬集，岂非据标？尼界两不相碍，僧界义须隔出。此下，准判，所谓依法不依人也。
六、不得受欲者，有三义。
一、结界众同之本，理须通和。余法众同之末，并依后起。故不开欲也。
六、明欲法，初义。明其制急。
二者，自然本弱，僧事不行。不开一结，用通僧界，诸务不立。故此白二乃是前开。欲是末缘，必凭僧起。界是作法，强故摄之。
二中，初叙僧法不许自然。唯一结界事须开耳。首冠诸务，故云前开。欲下，次明欲法必须法地。僧本欲末，从本故胜。
三者，结界本兴，为存限域。依正两报，附此而知。若开欲结，终非委练。故十诵云：作羯磨人死，余不知相者，应舍更结。非欲之致，可见意矣。
三中，初正明。为知界相，此义最长。常途即以处为依报，人为正报。今云两报，即摄三界：依报则摄食、摄衣，知其持犯；正报则摄僧作业，知其和别。故云附此而知。故下，引证。文据明矣。
七、加法消文，就分为二：初标，后释。
初中结初大界者，标也。大界有三，人法在前，故云初也。
七中，释标，可解。
就释分五，谓缘、开、制、相、结也。
僧会疲极者，缘也。律缘说戒，初依自然。随身立界，终成混乱。若论说听，须总一集，致百千众一时奔赴，竟不定处，徒费时功。如上教兴也。
文中，初缘。初依自然，即始制统通。随身立界，即次分六相。初不定处，听作戒堂，后复移易，故云竟不定也。指上教兴，即前制意。
佛言：听随所住处结界。
文云听随住结者。以自然通漫，未是相收。随所住处，立相加结，有大利益：一则审知说处，二则分于限域，三则身心不疲，四则不废正业。略有弘义，理故开之。
开中。初叙教意，下列四益，并翻自然。弘即训大，通收上四。
应尽集，不得受欲。
文中尽集不受欲者。上虽开结，欲是别缘，恐同法界，故又制也。
制中。开已复制，故云又也。
是中旧住比丘应唱大界四方相，若有山、树、林、池、城、堑、村、舍，随有称之。
应须义设方法，如前僧法中具七缘已。一比丘告僧云：大德僧听！我旧住比丘为僧唱四方大界相：从东南角某处标，至西南角某处标，从此至西北角某处标，从此至东北角某处标，从此还至东南角某处标。此是大界外相一周讫。必有屈曲，随事称之，并须别指分齐尺寸处所。由不知制限，结既不成，羯磨虚设，受戒等法俱是空作，故须如上分明。唱相三遍已。
是中旧住下，第四相也。初文，后义。
相中，分文。从是中至随有称之是文，应须下是义。
初中，律本但令唱相，及论临机，附事不合。
释文中。点律通漫，而无唱之法式，故云附事不合。
自义设下，准文行事。此一作业，最是群宗。故须铺列，使可观采。解界后法，准此依用。
义设中，初科，初示文意。诸法之本，故曰群宗。解下，次指余法，解界后者，即余大界及戒场等，并同此也。
若欲结者，还引十缘，次第至八，方可加唱。疏者疎也，疎决疑壅。必不晓者，披文见意，未劳烦隐，虚丧累世。恐不委观，更重张之：一、量结界，标体相也；二、量集处，唯在自然；三、量召法，鸣槌诸相；四、明僧集，约标、约界，唯四人僧；五、明和合，集者非别；六、明简练，须晓非数；七、明欲法非是所行；八、须标相，引文告令。
次科，排缘中，初叙重意。仍解疏义以显须明。前虽总示，犹虑未晓，故云恐不委观。一下，次正列缘。四、集僧中，界狭约标，标狭约界。余并如前。
四分唱人无名。十诵、五分列者，为欲举名牒所唱相。此不称者，恐滥为别。亦有牒名，义亦通得，莫非成僧，故后云结大界也。名是缘耳，唱相不得，羯磨文中牒故。如五百问云五僧者，以唱相者在四人外。今不称名，即为僧故，四人亦得耳。
唱法中，初文为三。初明诸部不同，各出所计。亦下，次显通意。谓羯磨词中，前纵牒名，后正结界，所为自别，牒亦不妨。名下，三、彰滥所以。谓唱相若称，羯磨必牒，若止四人行事，恐谓所牒非数，能秉非僧，故云滥别。五百问论、十诵同宗，制必五人，正防此滥。今但不称，法中不牒，永无疑滥，故云四人亦得。
注云屈曲随称者。以不委分齐，通约山水，从门直过，内外起非，终乖作业，徒设处所。广如钞显。至时引之，委示后悟。
次科。通约山水，谓漫指标物。从门直过，谓不随屈曲。如寺正门两边墙阔，门𨸄半中。外唱直过，则𨸄外有界，容有不集别众之非；内唱直过，则𨸄内非界，容有失欲、破夏、离衣之过。故云内外起非。事钞虽详，大略尽此。
唱相三遍，律无定约。论知制限，一遍足明。但僧中行事，乞唱都是先缘，僧别乃殊，三遍无爽。
三中。三、一既无明据，故准乞法例之。僧别虽异，先缘是同，意令审悉，知界分齐。
五、明加结，缘、正文二。
初显何人秉法，四位分之：二约位定人，二约法定用。
五、加结法，初缘，能秉中，初科。约位定人，谓夏次上下。约法定用，即学解优劣。
佛言：众中应差羯磨人，若上座，若次座，若诵律，若不诵律，堪能作羯磨者。问答已,若上座者。如五分说，即上无人。母论约夏，局就德显，不可依也。故十诵云上座一人，补如来也。必有所坏，次座亦得。如身子法轮大将，时亦预说。上二不堪，诵律次三。非谓诵文，必兼识义也。若不诵者，虽不连字累纸，而晓达成败，故文云堪能作也。不诵文本，尚简有能，何况谨诵，不简通塞？
次科。初释上座。五分、十诵文通老少，是今所取。母论局者，彼云从无夏至九夏是下座，十夏至十九名中座，二十至四十九名上座。十诵中，上座众首，替补佛处，末世庸鄙，安可滥当。必下，释次座。有所坏者，谓前上座神昏德缺，不堪任故。智论说：舍利弗是第二转法轮大将，或时替佛说法说戒。弥勒下生经云：大智舍利弗，能随佛转法轮，佛法之大将。身子，华言，以母身躯好，子从母号，故云身子。上下，释诵律，上二不堪句绝。若下，释不诵律。下准选能，决上诵文，必兼解义。位虽四别，解能必同。通塞即是明昧。
若据余律，上座说戒，持律羯磨者。以上座昏朽，秉御是难；依文诫约，有同佛世。四分总列，并据有能，应预未闲，亦通学悔。
三中。初示余律，即是五分。持律羯磨，还简堪能，上座说戒，则通昏朽。如来在世，亲临说戒，今推众首，事有同焉。次明本宗。总列即前四位。应预未闲，谓得满者非堪能故。学悔秉法，如上已明。
九、问集缘。十、答云结大界羯磨，以界含大小，声教须分，不可混也。此一既尔，余例取通。
问、答二缘，通问别答，余皆例尔。
二、正加中，又须详解，由识此义，如镜鉴形。前晓集法，达九等之参差；次显缘、非，了众相之成败；后解圣教，照文义之通塞。斯之三镜，总羯磨之宏纲。必晓此踪，则后文无所复用。不能顿略，示有所须，故诠叙耳。读须见意也。
正加中，初文，又二。初略示。前下，次广明。初二句蹑前集法，羯磨九品，阶降不同，故云九等。次二句蹑上缘成，缘、非即十缘七非。后二句即叙当文，文义通塞，如下自明。斯下，通结。必解此三，纲纪在手，则何用后文。但行事所须，不可顿略，故复叙之。至论秉御，大纲已尽此矣。诫令见意，其意如此。
就分为二：初依文相解羯磨本；后重列诸门，释其疑妨。
就前又二：初单白者，牒事告也；既非轻约，义须详述，故又羯磨和决方定。
如是白：大德僧听！此住处比丘唱四方大界相，若僧时到，僧忍听。僧今于此四方相内结大界，同一住处，同一说戒。白如是。
初白分五。
一、大德僧听者，恐妄缘事，无情同秉，故初总告诫耳识也。
二、此住处下，牒缘告众，拟成本业也。
三、若僧时到，僧忍听者，法事契会，谓时到也，详集同举，谓忍听也。今约心和，劝听可也；前约身和，劝听闻也。两声别召，事义亦乖，不解两缘，名非数也。
初解文相，单白，第三句，初通释。法事契会等者，谓能所相应，称可众心故。今下，别点听字。平、去两音，前后须别。
四、僧今于此相内结下，单牒根本，劝僧同决，不可迟疑也。
第四句，初科，可解。
前第二句缘本双陈者，住处比丘，缘也，唱大界相，本也。及至第四，缘是傍疏，本是亲正，故直举示，决通和相也。
二中，蹑前第二，对辨双单。缘谓先叙因由，本即正陈所为。前是告众，义必双标；后决成和，文须单举。
列二同者，结界所为，非正结事，当时为说戒故，便结此界，因牒入法。律本多然，戒相并是，不可怪也。
三中，初示意。结界本出布萨犍度，因集说戒，奔驰疲顿，故听别结，即以二同牒入羯磨。如下文云不著亦得，明非羯磨所被正缘。律下，举例。律本羯磨多用缘起牒入法中，如治谏等，故曰多然。又诸戒相，并用前缘牒入戒本，如盗、杀等，举之可知，故云并是。
五、白如是者，事已达僧，更无余虑，故结上务，知作业也。
第五句，如是二字，指示之辞，谓所白事如是而已，即结上也。
大德僧听！此住处比丘唱四方大界相，僧今于此四方相内结大界，同一住处，同一说戒。谁诸长老忍僧今于此四方相内结大界，同一住处、同一说戒者默然，谁不忍者说。
僧已忍于此四方相内同一住处、同一说戒结大界竟。僧忍默然故，是事如是持。
就后羯磨，又分为三。
初、从大德僧听下，至谁诸长老忍，明作业将决，情事须和。还牒白中第二，缘本双牒，以告情也。
二、僧今于此相内下，至不忍者说，还牒白中第四单本，重告大众，劝僧和决，语默表情，不可久也。
三、僧已忍下，众情陈露，默显通和。故牒本情，持之在事也。
次释羯磨，初解为三段：初、陈情告众，二、审众可否，三、显众已和。言情事者，情谓能秉之心，事即所被之事，所被自分情、非情别，今望能秉，一切羯磨并须心和，通为情事。语默表情者，语则表别，默则表和，即文云忍者默然，不忍者说，说即语也。众情下二句，释僧已忍至竟字，前审说默，众既无说，即显情和，故为成相。故下一句，释僧忍默然故。持下一句，释是事如是持，持谓同心秉行，非轻尔也。
有人解云：羯磨为二：从初至结大界竟，明前白委告，缘本具彰，今重举陈，显成业处，还牒前白，劝僧和默；二、僧忍默然下，结前两告，业成后语。就前体中又分为四：大德僧听，告众静缘；此住处下，至同说戒，牒二双告；谁诸长老忍，僧于此四方相内下，劝僧同和，共成作业，必所不忍，亦须陈说；僧已忍下，既已久默，事决可知，故单牒本，成前默相。
次师中，初粗分为二，前体，后结。蹑前白法，对显羯磨，白是委告，且使众知，羯磨劝和，正显成业。结前两告，总收白、羯磨也。业成后语，即结词也。就下，次于初段，复分四别。牒二双告，即缘、本也。
有人解为三。从初至谁不忍者说，总牒缘本，劝僧通和，语默之间，足显同别。故白四法约说制三，可以例知。二、僧已忍下，至结竟字，牒前忍默，表业成就。作法至此，是竟处也。岂至三说，即是作竟？召令忍默，不忍便说，寻声即说，安有法成？故至竟字，结前默相，此义定矣。三、僧忍默然下，不异前解。
后师中。由前二师并将僧已忍下为结成文，则知皆以说字为法竟处。今此分三：初至说字，止显同别，仍举白四三说，例知非竟；二、指定成处，仍责前解未为尽理；三、同次师，故略指耳。
上三消判，各有指南。后释附文，可依行也。
结断中。上二句通示三释，下二句别取后解。各有指南言其所示，皆有理也。昔黄帝与蚩尤战，蚩尤作大雾迷其四方，黄帝作指南车，一指于南，则余方可辨，遂擒蚩尤而即帝位。言附文者，示可取之意，谓约义分节。文相甚亲，比前二师，则为优矣。
就此分五：一、有无，二、通塞，三、增减，四、成败，五、释疑。
初、有无者。
次列诸门，初门有无。但明白法第二一句，有则五句，无则四句。若白四中白，并是五句，唯单白及白二白，或四或五句，故须明之。
白中文五。第二句者，牒时有显晦。有则牒缘牒本；无则略之，连唱第三若僧时到；至第四句，方牒其二，总告结白故，律文中并牒缘本故。若有缘起，如前结界须比丘唱，若有乞辞，诸受忏等，第二句中，并牒缘本，故具五句；若诸差人，无因缘者，但有四句，如前述也。
白文中，初示文相。显晦即是有无。若五句白，则第四句单牒根本，若四句白，则双牒缘本，故云牒二总告等。仍指律文诸白证之。若有下，次出所以。如前述者，即指当科无则略之等文。
羯磨文中，无可为论。
次羯磨中。一切羯磨，定具五句，故无可论。
二、辩通塞者，文义为二。
次明通塞。通谓白与羯磨，前后纲要，文义咸同。塞谓两间缘、本，随事各异，故文别义同。
如单白中第一、第三、第五，此之三句，文义通一百三十四白也。依文谨诵，何有亏盈。
白中，初科。亏盈即加减也。
第二、第四，此之二句，文局一事，义通诸务，试为举之。
次科，标举中。文局一事，谓结、说、受各不相同。义通诸务，谓缘本双单诸白无异。
如结界云旧住比丘，谓初缘也；牒方相者，谓事本也。说戒白云今僧十五日，亦是缘也；布萨说戒，亦事本也。受戒白云某甲从和尚乃至清净衣钵具足等，并缘也；今从僧乞戒，即事本也。如是例通，缘本是一，自可知也。
第二句中。略举三法，余自例知。然据单白，缘本可分，若羯磨前白，则缘本不同。如结界白，比丘为缘，牒相为本；及至羯磨，人、相并缘，结界是本；受白亦尔，从和尚等为缘，乞戒为本；若论羯磨，从、乞皆缘，僧受为本。随义裁取，不可一例。
至第四句中，单牒根本，略去前缘，纵有双者，结翻非净。何以括耶？故结界白云于此相内结大界，岂非本所为事也？说戒第四云和合说戒，亦是本也。受戒第四云僧与某甲受具，亦是本也。本义是通，受说文异。
第四句中，初总示。据义唯单，或有双者，结集、翻传治文不净。何下，次别列。后二句结示通局。
极知费辞，意取解了。达则后不看文，览事便作，可谓称量羯磨。其致在于此乎。
结诰中，初二句示意。达下，彰益。仍举律制称量羯磨，意在明解，如前已释。
羯磨之辞，亦同斯举。大德僧听！谁诸长老忍僧忍者默然，不忍者便说僧已忍，作某竟，此字已前，文义皆通。中牒缘本，义通文局。僧忍默下，文义亦通。通据白二、白四两羯磨也。
羯磨中，初科。前后俱通，共有五句。中牒缘本，即三中间。通据下，简去单白，但通二法耳。
俱通易解，莫非谨诵。文局义通，更牒一两。
别明中，初文。上二句指纲要，下二句标缘本。更牒一两，即下所举结界、受戒，对前单白，故云更也。
比见诵者受法烦拏，头踵回互，例失求和尚。此犹未见疏也，若见不致此辞。故作法时，十人通练，片有差殊，即须诃说。岂唯戒师独秉斯教？有非不识，作业不成。相似比丘满洲，信矣！
次科。初叙过有三。烦拏即调弄音声过，拏谓牵引令长也。头踵回互，即前后颠倒过，踵即足跟。例失求和尚，词句脱失过，谓受法中多不牒某甲从和尚求受具足戒，直云今从僧等也。此下，斥非又二：初责其不学；故下，示其成否。十师通练则成，有一不识则否。无戒满洲，文出大集，形服滥道，故曰相似。
何谓义耶？羯磨法中，谁诸长老忍前，缘本双牒。长老忍僧已后，单牒根本，劝僧和忍。此义通也。
三中，初科。长老忍前即第二句，后单牒本即第四句，僧已忍下，再单牒本。诸法皆尔，故云义通。
约文结界，此住处比丘为缘，僧今结界为本。谁诸长老忍僧今结界下，直明结相竟，不牒于旧住，此略说缘也。结界既尔，白二同然。
次科，白二中，前举结法，后二句例通。
受戒亦然。谁诸长老忍前，还诵白中第二，缘本双牒。长老忍后，单牒本云：僧今与某甲受戒者默然，不忍者说。此一既尔，白四例然。
白四中，分文同上。且举受法，余准例之。
据此模轨，岂有浮乱？然时有烦略者，但翻译治文不净，故失剪耳。
四中。初指前可准。然下，决通乖异。言烦略者，谓有羯磨第二句单牒本者，如净地之类，或第四句双牒缘本，如分亡物付分羯磨是也。理不当然，过在翻文耳。
三、增减者。
三、明增减。纲须楷准，缘则不定，但不乖义，增减皆通。
有人诵语，一准羯磨，以律本云当随文句，勿令增减等。
引古中，彼滞文相，一概不许。
今解，当依义理，不可从人。据前通局门中，文义俱通者，增减不得，若少一字，所言无诣也。文局义通中，莫不牒其缘本，随时立法，多增少略，俱顺和法。何以知乎？如结大界，即列二同，戒场、小界，摄僧义一，岂得二别，何得不列也？准此增著亦得，如五分结场增文同一布萨等。减却二同亦得，如诸界等。结大界字，此不可略，正是业本。如是例知。
明今中，初指斥。当依义者，取中当故；不从人者，涉偏情故。
据下，正明又二：
初示纲定。言无诣者，乖理趣也。
文下，次明缘不定。初叙通所以。何下，举事释成。且取结界以示可否。初明可增减。二同之语，场小不列，加之不妨，故引五分以为明准。大界具列，减亦无害，反如场小，文皆不列，故云如诸界等。结大下，次明不可减。末句指例，令通余法。
四、成坏门者。
四、明成坏，纲则顺成违坏，缘则违通成坏。
如前文通，不可改动，事义相缠，增损俱败。故文云勿令违法也。
纲中。缠犹续也。下引律文，即古所执，彼则通证纲缘，今唯别证纲耳。
余文局中，以事条是别，标举应机。梵本唐辞，翻传单复，随其意义，尚写经中。如翻三衣为卧具、敷具，略得其相，失其本体等。故随其事，得应法缘。虽少增减，不失事义，皆得成也。
缘中，初科，初标事别。梵下，次示理通。且举三衣以明差互，犹为正经，则验缘中改作无过。经中即指戒本。若作离衣六年羯磨，或梵，或华，随牒通得；又如说戒布萨，互牒皆成。故下，结示通成。但取应事，不局文言。
故诸部羯磨，文义通者，并无异辞。文局义通，部别乖各，意可见也。如此开张，举例自委。
次科。诸部羯磨纲同缘别，可验牒缘随机不局。
五、释疑门。
问：羯磨文中前后并云僧听僧忍，中间何以言长老忍者？
答：事达在僧，成否在别，别须语默，僧唯六和。假用未彰，还从别举，故曰也。或有文云大德忍者，终问别人，随时称谓也。
五、释疑，初问。僧是告众，长老嘱别，故问通之。答中，初正答。法虽僧秉，有一不和则不成就，故云成否在别也。或下，次会异。
问：如欲辞称事不成，结界称事云说戒者，故知余法若作不成？
答：与欲前总，说事则局故。今结大界者，后称事故，不似欲中与羯磨欲，故律云僧今结界同一住处说等。
次问中。引前欲法，例难结界不当称事。既局说戒，不通余事。答中，初叙欲法。在前总赴一切僧事，故云前总。今下，次明结法。结后方称，与欲全异。缘因说戒，故牒二同，据本结法，实通一切。
所以列二同者？
答：凡结界意，人法须一。故文云同一住处，摄人依处；同一说戒，摄人依法也。
三中，初科问答。即显二同，举处举法，用摄人和。
问：何故但云同说戒，不云同羯磨者？
次科，问中。和法有二，不当偏牒。
答：未有说戒，不有羯磨。但举说戒，即义通也。
答中，初解。意明说戒必兼羯磨，举一含二，不须重举。
又有解云：同一住处，三业是依，无别众也；同一说戒，命行见具，无乖法也；表六和具，显本结也。羯磨别缘，通为不一；说戒所及，僧别同持；为成本和，故云说戒。
次解中，初分二同。各摄三和。命行即利与戒也。羯磨下，对校出没。羯磨为别人，所为兼不一，说戒通僧别，专为成和合，所以牒、不牒也。
有人云：说戒明异界详集也，故律中界外、戒场，闻、疑俱召也。若逃叛者，俱有罪失，故云同一说戒。若作羯磨，唯同界同，无异界同，以诸界僧不假羯磨。若犹须集，用结何为？终为烦虑也。
三中。即约通别两集，明著不著。说戒法中，界外、场上见客比丘，或闻，或疑，不求不唤，说戒得成，有罪，此制能别也；逃叛有罪，此制所别也。
有人言：结大界中不牒二同，亦成作业。由因说戒，故结随牒。如小界、戒场不言二同，亦得成就。大界要牒方得成者，余不称者，悉应不成。
四中。元因说戒，故牒入法，不因羯磨，故不牒耳。非正结事，不牒通成。如下，引二界为例，比难可知。
问：内有诸界，相即列多。应须改更，何得依诵？
答：不须云云，以除内地。约身而论，皆是界外。古人有言：以相望相，相有内外，以体望相，相在界外。则可知矣。
四问。谓大界中或有戒场别界，昔人须于结法缘中，牒除某处，今家不尔，故问示之。答中，初斥古烦。约下，示今义。但云于此四方相内，已简他地。钞中加云内外相内，若准今文，不加为定。古下，引证。相相对望，则有内外两别；体相对望，则内外两相俱在体外耳。
八、法起有无者。
有人言：无也。然以造业发生无作，与行者心俱，谓于心边有得可得，故有业也。今此结界，非别所为，能作是情，所为非情，何有法起？谁领系者？故知但是约界集处。如律本中界现前者，作羯磨有制限者是也，谓是作法之处，简异自然。乃至衣、钵、药、地，但曾作法，得无罪累。非有法起。
第八门，初师解中，初句判定。然下，申所以，又二。初叙有情有法。无作是所得，心为能得，故云有得可得。今下，正明无情无法，初立理。如下，引据，即五现文，但作制限，显知无法。乃下，例通，持衣、受钵、加药、净地等，义并同也。
有人言：定有法起。故经论中以作因缘，发生无作。若作善事，发善无作，属善行阴。作恶亦尔。若无记者，不发无作。地是无记，非情所收。然诸结处，非心不起。地是依报，何得不从？随心业力有法依地，故遍标内，皆有业力。
次师中，初义判。故下，准教立义。善生经云：世间之法，有因则有果，如因水镜，则有面像。又成论云因心生罪福等，涅槃、婆沙、杂心并有明文，广如钞引。文中，初通明业相。善恶有记，并能发业，由是造作，故属行阴。无记非业，一往且对善恶为言，不无别业，如别所明。地下，正明有无。有二义：一者，标结由心，心必发业，如咒加物，物必成用；二者，依正二报，皆心所成，体既相关，理须发业。
如上五分、多论所陈，以界威力，善神所护，能令非人不恼道俗。
引证中，初科。指文如上，即前定量中。
又如即时中国结界，必须三反：先竖标结，令知限齐，束约恶神不得出故；又作法解，放之在外；然后更结，方始永固。近僧传此常法不改。若无法力，谁能摄持？
次科。梵僧所传，中梵现行，故云即时。初结为一反，次解为二反，后结为三反。反犹遍也。束约恶神者，坛经云：恶鬼被围，极苦恼故，佛令解之。近下，示所闻。唐时多有梵僧到此，彼土以为常法。今时重结，盖准此文，有不从者，寡陋故也。若下，反质前义。
又善见中：依相结已，后失界相，或掘至水轮，或水荡成坑，或停坑内作阁起屋二三层者，并名同界，不失本也。
三、善见中，初段。结已失相，或失榜示，或失标相，而处犹可辨。地是土轮，土轮下是金轮，金轮下即水轮，水轮下即风轮。今此结法彻齐金轮，至水轮际言其极也。地土既坏，已无限制，坑中起阁，犹名同界，显是法持，那云无也？
问：无作何以不彻水轮？
答：水相虚浮，界须际畔，要期结地。金属地收，水非所期，故法不到。
若有石山上广下狭，于上结界，岩下比丘不妨上法。以界是色法，依山而下，随其曲直，没入地际水轮方住故也。
次段。岩下比丘，由非同界，故不相妨。界取标限分齐，故是色法。由是色法，故须附物，既至地际，显是业力。
又云：若戒场上大树，上有比丘，唤下作法。准此，依根在界内故，是别非数也；若枝著界外地者，不犯。界外覆内，例亦反同。故十诵云：若结界时树上比丘，众数满者，不召亦得。准此而言，树著界外地也，比丘当时在外枝上，故不唤亦得。余如钞说。
三中。初引论文。准下，次约义决。戒场树上，本是界外，而令唤集，故约根判。界外覆内，根依在外，不犯；枝著内地则别，故云反同。故下，会通十诵，此彰内地有法明矣。后指如钞，见结界篇。
九、明失不相，就文分二。
初明决失，谓弃舍也。故十诵云：诸比丘舍僧坊去，作念不还，是名界失。文殊问经：下至有一优婆塞宿，是名不失。准此，不守即失界也。智论亦言：一宿无僧，是名弃舍伽蓝。十诵中：若聚落属贼，一切界外，随意结之。乃至舍利弗共佛游行，遇宿空精舍，佛言：由弃故，一切界外，应结界说戒。
第九门，明失中，初科。初示失相。故下，引示有四。初、十诵中，作念不还，即弃舍也。二、文殊问经，有人不失，准无即失。三、智论，可解。四、十诵中，两段：初以伽蓝在聚，聚为贼夺，比丘舍去，故一切处并同界外，通为自然也；后还得之，听随意结。乃下，次即身子侍佛同宿空蓝，正值半月，佛知弃失，故令结之。
准上以言，皆言失者，无人守故。善见水荡，计僧并散，岂人水下宿守界也？今通解云：作永舍意，所以言失，虽非作法，僧义绝故。作还反意，义无失也。故四分云：治故伽蓝，不失净地。明知界在。余如钞解。
次科，初引相违。今下，次以义释。作意去还，故失不失。下引本律，证成不失。净地尚存，明知界在。问：泛尔出去，无舍还意，或寺遗火，或僧死尽，为失界否？答：但无决舍永不还心，义非失法。
泛明不失，略列六种。
次明不失，标中。泛犹通也。
一、善恶互解不失。如律云恶比丘解净地，令余得不净、触，不成等。
别释中，初科，初标示。如下，引例。恶心解净地，触净食，佛并判不成，解者、触者得罪。例今大界，解亦不成，故知不失。
二、僧尼互解不失。见论云：于尼界上得结僧界，尼界不失。尼结反上。五百问云：不得相叉。
二中。见论僧尼互结既成，反结例解不成可见。五百问中，彼明尼与大僧共行受忏，尼须结界，与大僧界相不得叉互，恐出僧界，不成同法，引此亦明互结不妨。
三、异同见互结不失。如律中，由诤见故，两无别众，同界各说，佛判俱成，两无犯也。
三中。引律，即拘睒弥国，僧诤不和，同处各说，须各结界，验成互结。
四、邪正互结。十诵云：僧破，如法者得结界。伽论云：僧已坏，法语者，成舍。非法语者，反上可通。
四中。邪僧，即调达之党。十诵如法者，即正见僧；既简邪僧不与同法，则知邪、正各结皆成。伽论法语、非法语，即邪、正二僧；正僧舍正，邪既不成，邪僧舍邪，正亦不足，故云反上。
五、中边不相领，互结、解不相妨，各自足数，两不相通。
五中。既不相足，互结互成，互解不成。
六、失界相，及空本界，掘至水轮。
六中。失相、掘地，即前善见；空本界即前四分。
如上所引，具分六位，显不失相。
结文，可解。钞中有五，无此三、四两种，仍开失相、空本为二。
十、明不成相。反上诸门，皆不成也。四分：相接错涉、隔水无济、不舍重结、标相不显，缘非单复，随一现者，皆不成也。
第十门。初、对前反显，即上七门，并是作法成缘，反则不成。次、引律示相，且列四种：相接错涉，无中隔也；隔水无济，阙桥船也；不舍重结，乖本制也；标相不显，迷分齐也。缘非单复，总括七非，如前所列。
此一羯磨，众同之本。随相显之，是非略尽。余者准例，故重累言。终缘四摄，校练得否，人、法、处、事，深须体之。如镜属物，无容私隐；冀诸临御，同响大猷。故律文云：如此比丘利益多人，令法久住。必反斯趣，妄动非踪，彼我同陷，长沦诸有。故文云：遮法毗尼，多人不益，作诸苦业，以灭正法。可不诫哉？
三、结示中。
初结前十门。门门之下，各有是非，如前已示。余准例者，下诸结法，例皆仿此，不复更出，故于此处不免重累，此示前文须繁之意。
终下，次申诫约。初明如法之益。人、法、处、事，对前十门，摄别归总，故云四摄。冀即是望。响犹晓也。猷，法也。下引律证，利他住法，为益大矣。必下，次明非法之害。反斯趣者，乖四摄也。彼我陷者，示所损也。复引文证，遮即是障，损人灭法，为害大矣。
时诸比丘意欲广作者、狭作者，佛言：欲改作者，先解前界，然后广狭作从意。
当如是解：大德僧听！此住处比丘同一住处，同一说戒。若僧时到，僧忍听。解界。白如是。
大德僧听！此住处比丘同一住处，同一说戒，今解界。谁诸长老忍僧同一住处、同一说戒解界者默然，谁不忍者说。
僧已忍听同一住处、同一说戒解界竟。僧忍默然故，是事如是持。
此一羯磨，通解有戒场大界者，由文无偏局故得。
上明结成，此显解坏。文分为二。
初、标缘起者，由广狭后起，欲张旧界故。随机立教，解法生焉。
第二，解法缘起中。先结广者后欲狭，先结狭者后欲广，故云广狭后起。张，改也。
文解中牒二同解者？
本结为在二同。今解非二同也。
何为不立相解耶？
结界须识分齐，故须标域；舍界背相，一切界外，用立何为？
解法中，释文两科，易解。一切界外，即前十诵中语。
文中此一羯磨通解有场者，以二界不通，各行结解。无场大界外相一周，有场大界内外两围，及作结时，俱是外故，更不改张。故一羯磨，通结二界。今解例同，可以知也。
释注中。初释一法两通。二界，即有场、无场也。故一下，次举结法例解。
此即初义第四门也。上明人、法二同结、解文竟。
三、结指中。义门第四，即结解差别。下诸结、解，并以释中正结、解法，归前义摄。
尔时有二住处，别说戒，别利养，欲得共说戒、同利养，佛言：听各自解界，应尽集一处，不得受欲，当唱方相结之。结文与前略同，唯有僧于此、彼二处结大界，同说戒，同利养为异。
二、明法食两同界。
初、标举，可知。
二、解缘中，初既二别，后欲二同者。以法食互缺，今即互须。取法济心之方，取食济形之术，心、形即道之具，机至何教不通？故佛听各解同结也。
次法食二同，注解中，初文。谓两寺相邻，一寺有食，不行说戒，一寺说戒，而阙饮食；今欲各解合结，彼此相济。法以济心，食以济形。形，即是色。心、色二法，道所由成，故为道具也。
计结之始，还用人、法前结。文中列同说、同利者，约缘故入法耳，如上同住、同说也。不列同住字，岂得别众乎？必常途前法，理是正本。后若法、食俱丰，律听解为二别。
次用法中，初文。初明结法。还用人法前结，谓同上，但云四方相内结大界耳。二同是缘，去留皆得。必常途前法，谓单牒前结，除去二同也。后下，次明解法。
有人用人、法二同结之，亦是一途处分。必如缘牒唱，岂不会本意乎？
次科。此师全用前法，还牒住、说二同，彼恐不牒同住，容可别众故。亦下，是纵，以同住通含，义摄同利故。必下，是夺，谓必牒同说、同利，岂不知结界本意不容别众耶？
尔时有二住处，别说戒，别利养，欲同说戒、别利养，佛言：当各解，通结。文略同前。
三、明单法同。文二：初标，后缘。
由利丰彼此，一住无法。出家所为，以此为先。慧命修延，法身成立，必由此也，故佛听之。
三、法同食别，当法中。据文无法，且约说戒。由是众法之本、摄僧之要，说戒不行，则余可知矣。
又有二住处欲别说戒、同利养，为守护住处故，佛言：听之。此四方僧物和法。
文又列唯食同。此僧制也，本非结界。因前同别，故有事来。
次单食中，初科。此僧制者，示法用也。因前同别者，句义相从也。
以正法各明，未劳相请；利养处局，故须周给。由四方僧资，属处已定，不作僧法，理无辄分。要须通和，方得出界，用济穷苦。如僧得施，本通四方；作法遮约，文收现在。四方常住，物在利通；还作僧法，方听僧用，故文中为守住处也。若不羯磨，辄持出界，若与僧、别，同是盗收。故僧祇中通结一界，彼此共用四方床褥，意可见也。余如戒本疏盗法中。
次科。初叙法食同别。由下，次明作法和僧，又二。初明须法之意。文举得施，事义颇同，僧物虽通，分须作法。仍指缘起，既令守处证知，送彼继续常住，还听僧用。若下，二明无法之过。僧别同盗者：与别可知；然送与僧，彼此常住，但无和法，辄移成重。准结知事同情之者，彼知受用，理亦同科。钞引伽论言犯吉者，且结违法，据文须重，故引僧祇，证知局处。余下，指广，学者自寻。
大段第二，结戒场法。约位为二：初场，后界。
初中，就文为三：一、谓制开意，二、内外先后，三、结解法。
时诸比丘，有须四人众羯磨事起，五比丘众、十人众、二十人众羯磨事起，是中大众集会疲极。佛言：听结戒场，称四方界相。若安橛，若石，若标畔，作齐限已。
初中。文云须四人众起乃至作齐限，此开结也。由大界广远，僧众烦多，纵有受忏，数集难克。然僧和作业，非别能成，机会不开，未为赴感。故因前事，便开结之。
二、戒场法。初明结场，制意中，初点文。由下，叙意。克犹遂也。无缘大慈，有感必赴，故开结也。
释名如何？戒者，通收正行；场者，拣择精粗。似世诸场，莫非聚结异品，收拾胜利。结开喻此。诸部或名戒坛，中国寺别置之，如此郊坛之相，每有作法，登阶就位也。
释名，正释中。戒收正行者，以通诸法，非专受戒而得名故。场拣精粗者，拣粗选精，或约择处，或约选物。似世场者，以喻为名。世场则聚积珍奇之货，以收多利；戒场则举行羯磨之法，而积大功。诸部下，示异名。僧祇、五百问皆云坛上师僧等。问：场、坛何别？答：封土曰坛，除地曰场；言场则通收所结之地，言坛则别指封土之处。善见云，外国戒场多在露地，如世祭坛郊祀之所，谓国家郊外祀天，立坛谓之圆丘。登阶就位，轨度如戒坛经。
问：夫立场名，谓在作法多者。若尔，大界可不通作？何故不名场耶？
问答中。问词欲显场、界得名所以。
有人言：大界本为住结，不专灭恶生善，故不与场名。小界虽暂生善，既无方限，又非久固作法，故没名不彰。
初解中。但叙大小二界，即显戒场专为作法，独受斯号。
有人言：元结大界，其实通法，但作两难，故不名场。戒场不尔，随集遂成，无有乖难，所以名也。故十五法必在大界，谓受日，受、舍德衣，解界，结解衣食界，乞钵舍中四法，为十二也。说、恣、亡衣，此三本制大界，难开戒场。自余羯磨，并集场中，作数，非难，故标处胜也。或可各据一位，不可双显。彼已云大，此得场名故也。
次解，有二。初约作法难易解。前叙大界，后明戒场，反上两难。随集遂成，即集僧易也。无有乖难，和合易也。十五法中，受日、受舍德衣三法，并依本安居处，场非住处故。解界，还依本结之处，不通遥解故。结、解衣食四法，二结本依大界，二解不可异处。乞钵舍忏，以须罚钵入厨，故戒场非分。四法，如集法中。上之十二，纵有难缘，不开场上。下三两通，别在后列。除此十五，余一百十九，并通场上。况兼别法，其通可知。或下，次约立名彰异解。彼此各立，无别所以。
毗尼母云：必以大界围绕。五分等律，须在大界前结。
文云母论大界围下，明内外先后也，即第二门义。
第二门，初科，牒文。母论明内外，五分辨先后。
由大界集难，成和叵具，故开结之。若在界外，本非烦务，未为劳也。善见、母论明文在内。故四分云众中有四人众起，又云此住处比丘为僧唱相。若是外者，则无住处。
内外中，初立义。善下，引证。母论、四分，即如文注。善见云：应先结戒场，后结大界。若先结大界，当舍已，更前结之。文明先后，仍见内外。
五分：戒场初在界外，后因贼难，听在界内；若欲结者，先结戒场，后结大界；若已结大界者，应解已，如前次第结之。
先后中，初科。五分文同善见，兼明两义。
今时有人依光师羯磨，先结大界者。律文虽有先后，由缘起故，不即因此明结法式。理如五分，不可依人。
斥古中，初科，初示非。律下，点执。彼谓律文先结大界，后开戒场，据本缘起，以立次第。理下，决正。坛经云：虽预开空域，终是非法之地是也。
母论文云：直结小界，外无大界者，不得受具。若忘结净厨，还解大界，后解小界；先结净地，次结小界，后结大界。祇律虽云在外，此制前也。五百问云：后结戒场而受者，如卑公云恐无所获。然本不知，同于未制，赖有此路，得通侥幸。即可谓非分遇福也。
引证中，初科。母论结小无大，乖本制故，彼第八云：差人先结净地，次结众僧房，后结大界。此则了论围轮别住也。若忘先结净地，解已次第结之，此证戒场理必先结。僧祇在外，同上五分初缘。五百问是卑摩罗叉口诀，谓于中受戒，恐无所获，以本结非法，则后受涉疑，故云恐也。本不知者，未见教制，非故违故。通侥幸者，许有得故。非分遇福，即侥幸义也。
问：净地加结，须作法界。如上自然，何得忘立？
答：如论所述，似顺十诵。故彼文云：大界内不许净地，先有舍之。今若作结，先结一小界，就结净厨，又别结戒场，后于两界外俱分内外相已，通结大界。如明了论围轮别住。若不如此，自然地中终无结理。容有处分，非所明矣。
次科。以前母论先结净厨，似在自然，故问决之。答中，初约义释。以十诵中制断净地，故先结别界，于中结净，自然分隔，即彰僧界不结净厨，故云顺十诵也。若下，结示必然。虽处分净通在自然，而论明作法，故非所明。
三、正加法。文中分三：作者竖三标下，初列子注，义张相位；作是言下，唱也；羯磨者下，正明结也。
三、结解者，亦即前义第四门也。分文云义张相位，即立三标，分三相也。
若欲作者，先安三重标相：内里一重，名戒场外相；中间一重，名大界内相；最外一重，名大界外相。立三相已，尽自然界内僧集在戒场标内。
先令一比丘唱戒场外相。
初中，且举大界一场，故列三相三体。必更缘须诸界，亦随界立体，可以准知。尽自然集，不云标者，以场多小，不越自然。必更宽广，终妨后法，理不开也。然律文中，场中相觅，卒不能得。据此复宽，宜从制也。
随释中，初科。初明三相。缘须诸界，谓众院别房，皆通别结，随有更立，不止三重。尽下，次释集僧。标相两集，今但依相，故须显意。下引律文，场界太宽，令从本制，即前所引说戒法中，比丘在场，或求不得，明非狭也。
应作如是言：大德僧听！我此住处比丘为僧称四方小界相：从此住处东南角某标，西回至西南角某标，从此北回至西北角某标，从此东回至东北角某标，从此南回，还至东南角某标。此是戒场外相一周讫。三说已。若有曲斜，随事称之。
文中小界相者，对外大界为言，异下三小界也。
二中。戒场、三小，体别名滥，故特点之。必牒戒场，义亦通得。相中且约场面向南为言。注云曲斜随称者，以戒场界不必循坛，随依堂舍，故有屈曲。
就结分二，即结、解也。
羯磨者如上应和已，白言：大德僧听！此住处比丘称四方小界相。若僧时到，僧忍听。僧今于此四方小界相内结作戒场。白如是。
大德僧听！此住处比丘称四方小界相，僧今于此四方小界相内结戒场。谁诸长老忍僧于此四方相内结戒场者默然，谁不忍者说。
僧已忍于此四方相内结戒场竟。僧忍默然故，是事如是持。
结已，榜示显处，令后来者知诸界分齐。余条准此。
问：结戒场中，何以不言同一说戒者？
答：本为众大集难，别开结也。说戒通制，本据住处，场非住故，不云说也。
三、结法牒缘中问答，并以结大界法，对校不同。初问。答中：余法被别，故开戒场；说戒摄僧，制必大界，难开场上，非是常仪。
问：场与大界两是别住，应具二同，何得无者？
答：场兴本为作业，不在安僧，故无住处。住既非有，故说亦无。大界不尔，元对别说、别利，故彰二同。戒场无有所对，故俱无也。
次问。正明不安同住，因兼同说，故具举之。答中，初叙戒场不牒有二义：一、非安僧，二、无所对。下明大界牒意，相反可知。
问：所以说、恣二法，须场僧集，余法不须者？
答：此二摄取僧法位居行净之人，故制界之内外，普同遵故。羯磨余法，所被多途，无局于时，多缘别务。若制通集，还复相劳，徒有前开，终无后益。故作法时，异界有人，不两相集。所以文中无同说戒。
三问。据前缘集已明，今欲更申教意，虽重而别，对寻可见。答中，初明说、恣。羯磨下，次明余法。所被多途，反上专被行净故；无局时者，反上时限定故；多缘别务，反上唯摄僧故。所以下，准通、别两集，复决前义。大界有通集，故牒二同。戒场唯别集，故无同说，既无同说，因无同住，故不牒二同，义益显矣。
有人云：纵作法时，安二同得，如五分结戒场文共住、共布萨、共得施也。
次别解中，即前羯磨增减中义。五分明据，显知无在，彼有三同，下加得施，即是利同；四分同说，通摄见、利，不复别标也。
律无正文，准诸解界翻结即得，今亦例出，理通文顺。
应作是言：大德僧听！僧今集此住处解戒场。若僧时到，僧忍听。解戒场。白如是。
大德僧听！僧今集此住处解戒场。谁诸长老忍僧集此住处解戒场者默然，谁不忍者说。
僧已忍僧集解戒场竟。僧忍默然故，是事如是持。
后明解法。
若如光师前本，则以解大界者通舍戒场。故彼注云：此一羯磨通解二界，随其大小，文无偏局。
解法，斥古，用大界法中，初文。光本已亡，今藏中谛本犹存此法，疑是光师集用谛本。随大小者，小即戒场。但云解界，明知两通。
然则大界结有二同，及解之时，牒同作法。戒场结无同字。明知唯解大界，不在戒场。义不然也。
二中。大界牒二同，结、解相应；若用解场，解不应结，故不可用。
有人云：场结初无二同，理可得无，故亦成也。
三中。此师意谓结场不牒二同，乃是文无理有，故云理可得无，今牒同解，义亦无妨。
今解不然，结解相类。大界结、解俱有二同，小界结、解俱无二同，故得成也。场结无同，后解方有，解不类结，此不成也。
四中。即举大小结、解相类，以判场界虽解不成。法须言教，岂以结法理有，解时辄牒耶？
有人用三小界解，此亦非义。三小俱无其相，一席作法，如何类耶？
次斥用三小中。有二不便：一、不立相，二、非久固，故亦不类。
今比诸界，反结成解。虽非律文，有比量故。
显今中，初文。比诸界者，大小、衣食，莫不皆然。足为准据，故云比量。
就文为二，初标，后法，可知。
问：戒场不许僧住，文何牒者？
答：住有多种，四仪一时之目，不可怪也。如初结场，犹称住处，何况解也。
释法中，初问。以文违前答，故须决破。住多种者，有永、暂故。四仪之住，明非长久，今此所牒，止是暂时。下文引结况解，因知结法亦暂时耳。
问：结场既竟，须结通界，文何明解？
答：立法须也，可即依文。任时行藏，义不连诵。余并准此。
次问。结后明解，立法次第，诸界皆然，故此总决。通界即通围大界。答中。文虽次列，举用在时耳。行藏，即用、不用也。
后结通围大界法中分三：初、标缘起，二、相，三、结。
佛言：不得合河水结，除常有船、桥梁者。又不得二界相接，应留中间。
初中，不得合河结者。以水难不恒，卒增障集，机缘既阻，僧义不成，徒张拯溺之名，终丧乘权之实。既无津渡，结不成也。僧祇中：水中有洲，五处据标结。两边水内取三由旬，恐持欲渡，漂出界故。三陆地上，随时大小。
后结大界，缘中，初科，正释为二。
初示制意。既障僧集，无由应事，故机缘阻也；复乖和合，故僧义不成也。是则如来乘权制法，拯济沉溺，但有虚名，终无实效，故云徒张等。津渡，即船、桥、梁。
僧祇下，次引开成。五处据标结者，彼因摩头罗国丛林精舍，隔河东岸，有仙人聚落精舍，时二处比丘共结为一布萨界，乃至若河中有洲，应五处作羯磨：一、摩头精舍，二、水中，三、洲上，四、水中，五、仙人聚落精舍。如陆地，道两边各二十五肘，水中亦尔。一时夏水泛涨，比丘受欲来应羯磨，为水漂出界，殆死得出。白诸比丘，乞广结界，即于上下水三由旬作标结界。
问：水、陆二界互相摄不？
答：如上说竟，自然界中两不相摄，僧祇得者，据作法言之。
问答中。欲显作法、自然摄不摄异，故问通之。答中，初指自然，即前缘成明六相中。僧下，次通作法。
不得二界相接者，以界体限约，各分位局；今若连接，终非别住，故制之也。如上相去一肘，无有正文。约同二绳，得分便罢。故文云应留中间，即空地也。
次科，初示制意。如下，次明分隔，不定阔狭。前引古师局执一肘，故复点古非，引文显正。
五分云：不唱方相，结界不成。
律文少略，应如是唱相：大德僧听！我比丘为僧唱四方大界内外相。先唱内相：从戒场外相东南角标外二尺许某标者，此是大界内相东南角某标；从此西回至西南角某标，从此北回至西北角某标，从此东回至东北角某标，从此南回，还至东南角某标。
次唱外相：从此住处东南角某处标，西回至西南角某标，从此北回至西北角某标，从此东回至东北角某标，从此南回，还至东南角某标。
彼为内相，此为外相，此是大界内外相一周讫。三唱已。
若欲唱相，应将四五比丘出戒场外，尽标相内集僧，然后唱二重标相已。
云不唱方相者。今有结者，临时迷事。或坐场内通唱三重者，或于大界内通唱通结场、界两所者，或但唱外相者，或但唱内相者，虽唱诸相，互不周匝者：皆谓异界相摄，内外通滥，三界混乱，定断不成。
二、明相中，初科，初通标。或下，别列有五：一、场中遥唱，随界各结；二、大界通唱通结，遥加戒场；三、四两种，两相互缺；五、虽具唱，相有差讹。皆下，总结。异界相摄即前二，内外通滥即后三；或可二句，通该五过。戒场、大界，中隔自然，故云三界。
界取相分，无相非结；正法从实，无昧彼此。可依文云，先在场内随标相集，唱场结场。既作法已，将结大界，方可召僧出戒场外，又出自然，入大界内，依标相集。先唱内相，用规空地；后唱外相，用绝他界。然始依结，无法不成。
次科，初叙正制。可下，次教依文，先结戒场。既下，后结大界。分标集众，各唱各结，事既合教，故无不成。
僧中方加羯磨，其文如初结大界法无异，故不出。
律无结法。集法行用，必准诵之；在文委曲，可如目见也。余如上二同中。
三、结法中。初明用法。律中既无别立，故令准用无场结法，此不重出。但指同前，故云在文可见。钞加内字，准此不须。余下，指略，即前疏家解释等文也。
三、明结小界法。义分为五：一、教兴所由；二、集僧远近；三、无有标相；四、结解同异；五、显张是非。
初中。夫机教相因，同诸药病。凡情易结，圣意开之。故此三小，兴唯在难。文列僧不和合或不同意者，并是人难，不合作法。故开别结，以副情愿，意可见也。
三小界，教兴中，初文。初叙应机设教。同药病者，言相应也。凡情易结，谓生滞碍，不和同也。文下，次引缘证。人难，即同法人，情事乖违。副，即应也。
问：如拘睒弥，亦不同和，如何同界别说开也？
答：此不同彼。彼则事、见两乖，便非僧义，故开别说。此见同事别，于事不和，得成诃别，故开别结。
问中。拘睒弥比丘斗诤二十年，众不和合，同界各说，佛判并成，今此亦然，何须别结？答中。事谓所作事，或忍、不忍；见即所执计，有同、不同。见乖则失于六和，事乖则碍于众法。彼兼事、见，此唯局事，故不同也。相传但云恶比丘为难，据此所明，足知虚谬。
二、集僧处者。
观律文相，结并外界兰若自然。唯受戒中，不同意人未出界者，是作法也。说戒文云下道，自恣文云异处。虽当部中无自然界，异处下道，即是诚文。道是一界，下是兰若。必欲依集，可随当时，如上尽自然也。
第二，集僧，明今意中。
初定结处，文如注列。受戒作法，乃起诤之处；界外疾结，还即兰若。故知三小不开城邑。
说戒下，次明集僧，又二。初、示界相。说、恣两缘，因在道路，遂开各结。言下道者，在道之下。即以兰望道，故云异处。虽当部等者，前集僧中四处六相，并出他部，虽四分无文，而小界有义，故特示之。道是一界，即道行也，下是兰若，亦是一界，准有道、兰二自然相。必下，二、明依集。随当时者，或道或兰，各有分齐。但道通兰、聚，此局兰处，即如本缘无村旷野是也。
有人云：并由难起，未须依界，随集坐处，即以为定。故文云坐处已满，齐如是处结之。
引古中。初解，即准自恣结法中文。
有人言：此非正量，不可承准。须依律文不同意未出界，疾疾结之，明知恐同自然，故以界为限。既有缘难，不比常途，宜用善见七盘陀集之，彼文中云不同意，与此一也。
次解，初斥前。须下，次示义。依律文者，即如注引。若随坐处不虑他呵，何须疾结？验知约界。既下，引量，具如上释。举论会同，义须准用，即显有难兰若唯被三小，此文明矣。
三、无标相者。
凡为久固，或无难遮，作法闲缓，立相分域。此之三小，暂时一席，无有二会，故文云不应不解而去也。
三、无标相。初释，为二。初叙二界须相，有三：一、久固，二、无难，三、闲缓。此下，次明小界不立。反上三义，且举暂时，如文制也。
若竖标相，不可遮诃。随人即结，不和不至。故受戒云界外诃不成诃者，明以集身为标相体。
二中。初二句示立相之过。次二句显不立之益，以界随身，不和之人不可至故。引证，可解。
三者，文云疾疾结之，恐遮人出界也。立相容遮，终非结意。余如文解。
三中。准文立义，若立标相，事容迟缓，遮人即至，结法不成。下指文解，即第五门。
四、结解同异者。又上总门第四义也。大界结时竖相，解时牒二舍之，则解不类结。如上三小，结、解相应者：一、现作非未来，二、暂时非久固，三、无相为遮诃。故小界与人、处、相相应也。结者成解，余人不得；若起迷方，无由重舍。故佛制不应不解而去，诚有深致。
四、结解中：
初标指。前后诸界，皆有结、解一科，属前第四义门，故一一提示。
大下，对明同异。初叙异前。以大界结、解皆牒二同，故云相类；此望解时不牒标相，且云不类。欲彰小界无相所以，故蹑以问之。一下，释通。初列示三义，反前大界。故下，结显异相。人、处、相者，处即界体。下引制解，益彰无相。
五、广张是非者。就文解之，文分为四。
此三小界，并为难事故兴。律云：不同意者未出界，听在界外疾疾一处集，结小界受戒。又言：若布萨日，于无村旷野中行，众僧不得和合者，随同师善友，下道各集一处，结小界说戒。又言：若自恣日，于非村阿兰若道路行，若不得和合者，随同师亲友，移异处，结小界自恣。故知非难，无缘辄结，类诸难开，若违制犯。
缘分三界，在文可知。
第五，初指三缘。注中受戒一种，界内不和，潜出界外，文不显处，义必空野。说、恣二种，并因道路，无村旷野非村兰若，语少异耳。注云类诸难开，谓如诸戒命、梵缘开，非难擅行，无非正犯。
又皆无外相，即身所坐处以为界体。故受戒中云此僧一处集结小界，说戒中云今有尔许比丘集结小界，自恣中云诸比丘坐处已满，齐如是比丘坐处，僧于中结小界等。故知俱无外相，为遮呵人，即小界受戒法云界外诃，不成诃也。此文释成无外相明矣！
皆无相下，显标处也。并指身以为标体，相在身外。
标处中。注中三引文证，并结法牒缘，如后自释。
今有立界相方院，于中结者，羯磨不成。以大界立相，不唱非法；小界无相，若立非法。故大界别人唱相，羯磨文中牒之；小界既无唱法，羯磨自显标相。故重委明示，庶无疑滥。脱随而结，则成多犯：一、非是开缘；二、辄立相；三、处留久固，文云不应不解而去等；四、妄通余法，即非制而制。
今有立相方院下，明非法也。即第五门义。
大小二界缘难有无，标相宽狭，终不徒立。文中羯磨不成者，以法事相违也。界以标相为体，大界无难，作法具仪，先唱标域，后依加结，乖不成也。小界匆急，不明立相，恐诃人至，纳在相中，随集约身，一时唱结。有乖斯法，理是坏缘。
明非法，通明中，初标示。二界不同，如注对显。文下，牒释。初通示，界下，别释。前明大界须相，不立则非；后示小界无相，立则乖法。
下明四过者。
初非开缘，专权结小，违佛教也。如诸难缘，界外持欲、俭开八事、离衣道断，持通九等之流，虽是曲被，未可常行。依法用之，则一切智。故文云：制已更开，开已还制。义须凭准，何得自矜？
次四过中，初过为二。初明违教。权，犹擅也。如下，引类。为他持欲，难缘出界，开不失法。俭开八事，内宿、内煮、恶触、残宿，僧俗二食、水陆两果不作余食法，由有俭缘，不作不犯。忘不持衣，归护不及，或水陆道断，并开无罪。九等即三根中各分三品，上根守制，专持不犯，中、下不堪，故须曲被。依法用者，缘至则开，缘尽还制；开、制随时，则彰如来是一切智人也。故下，引证，即迦叶答富那罗之语，如钞记引。义下，诫斥。自贤曰矜。
言辄立相者。古师传用：自恣圆坐，五德在中；说戒直立，开无众具。故僧祇云行、住、坐、卧，悉成布萨，十诵亦然。及作受戒相，如熨斗柄，是中问遮。
二中，初科。自恣对跪须坐，说戒随闻故立。二律所明，四仪通得。古谓说、恣宜不立相，受戒问难，事须立相，故云如熨斗柄也。
今有人结，随在何处，临时指拟方隅为相，然后诵结。义则不然。三小相同，体以身集为界，如何于外更立标相？必其擅置，故引诃人，令诃法坏，大乖律文，终非开意，诚不可也。
次科，初牒非。义下，蹑斥。初责其妄判。三小同为遮诃，不当有异，那得小受独立相耶？必下，显过：一则法坏，二乃违文。
故受戒文云疾疾一处集，知无异外，一是也；说戒文云尔许比丘集，知数人外无界，二是也；自恣文云齐坐结之，知坐处外非界，三是也；受中又云界外不诃，四是。翻是成非，数可知矣。
三中。初别引四段，并彰无外，如注所引。翻下，总结。若立外相，违上诸文，则成四非。
问：以身为标，外无界内，问难受法，如何得成？文云界外不成受故。
答：义须殷鉴，不可冰情。问难前缘，可自依律，界外问也。及论请师、乞受，必须呼来入界，十人融通，开间纳取。一足入内，尚预法仪，何况俱也？如斯行事，内准佛教，外约凡诃，僧有授法之功，前无虚受之愿可也。
初问中。律云受戒人不得在空、隐没、离见闻处及在界外，古师执此以立外相，故引为难。答中，初斥执计。问下，教行事。律云有受戒者，将至界外脱衣看，稽留受戒，因制问难，此即明在界外。上引不成文者，准下决云，此通白四之时耳。一下，举类。即如十诵一人中间木上坐，足四边作法，故云尚预法仪。如下，结益。
问：诃人若来，倚我身界，岂不别耶？
次问。若据今师，己无身外之界；欲破古解，故假设为问。
答：有人言：初结不成，以同自然，有别住故；既结界已，虽诃不成；界立为难，开无诃也。如恶心触，不成触等。
古解中。彼由立相，故作两通：初结若来，即成诃别；结已或至，纵诃不成。引例可见。
今解：前后皆成。结齐身坐，正为绝诃。岂得前闭后开？义不可也。律无开语，何得辄通？如所开遮，不劳身界。既结无外，明不容诃。故文云：得诃人者，谓善比丘在同住地。余无有文，不可用也。
今斥中，初斥非理。若依立相，初结、结后，并成诃别，何得辄判？律下，次斥违文。既下，示今意。既不立相，了无倚身来诃之义。故下，引文证。可验古师妄判无取。
三、处留久固者。以因难生，权开加结，难非常有，结宁永固？必又开久，用大界为？故文中即解而去者：一、为余人迷相，虽解不成；二、为恐后结界，能遮作法；三、为临机一教，非为重集。违斯专制，故乖正法也。
三中，初叙非久所以。用大界为，言无所济也。故下，准制解责非。次列三义。二中，以界不重结，留则遮后。违下，结斥。专制，谓擅行也。
四、妄通余法者。开为前缘，非缘不可。妄承行用，违拒处多。致令受者怀疑，良由本界非制。故文云非制而制者，即非难而开也；是制便断者，不于场、界也；多人不益，谓戒不具足，无行可依也。
四、妄通余法，谓已后续用也。违拒多者，自陷陷他，违制坏法也。致令等者，彰不成也。故下，引证律文，通斥非法。今引别对小界，第配三句，举事可明。无行可依，谓阙行体也。
明彼四是，练此四非，等镜鉴而弗遗，何疑滞于圣化矣。
结诰中。明彼四是，即今所立：一、须难缘，二、不立相，三、须即解，四、唯一席。练此四非，自昔相承，翻成四过，或无难辄结，或立相开诃，或留而不解，或通于后法。达此是非，如镜鉴物，则于佛教无疑滞矣。遗，漏也。
其羯磨文如常也。
羯磨文如常者，诸本连写，曾不揣量。显晦在时，行藏适世。即今场、界二所作法，尚须邀延；说、恣之与受仪，难缘希闻故略。必临事或有，准诵自成，故未烦出也。
四、指法中。文脱标数，故多妄节，今详前科明非方毕，故以指法即为第四。
初斥古本。彼文皆出三小结、解之法。显下，示今略。显晦行藏，即随机义。下举场、界，以数况稀。邀延，谓集结迟留，事难成也。场、界尚然，况三小乎？必下，指广。律•说戒法中，具出结法，故令准诵。后世素师不体此意，复出羯磨，备引诸法。故知随机之义，独见今宗。余如钞记。
大段第二，结、解衣界。先列义门，后就文释。
次摄衣界。初列义门，即悬科文相；至后释文，随文即点。
初、须结得否；二、解教兴意；三、结之方法；四、约界通局；五、除结前后。
就文释义，文分为二：前标举结方，后牒缘加事。
次就文释。标举结方，方，即是法。
有三种僧伽蓝。若大界共伽蓝等，或界小于伽蓝，并不须结。
前中有三种伽蓝下，即初门义也。界与蓝等，及界小蓝，不须结者，以衣界自然，约蓝院起，随有周匝，犹开势分。今大界与周院标齐，未结衣界，院外摄衣；若加结竟，入院方会，何须结也？或界在势分内者，亦不须之，转非开故。何况界小于院，依界结之，院内不免失衣。用此度之，俱不须也。
初门。初、标义门。界下，二、牒释。不结有三：明蓝界俱等，结则失于势分；或下，明蓝狭界宽，但齐势分，结则无益；何况下，明蓝宽界狭，结则院内失衣。用下，总结。度，音铎，量也。
若界大于伽蓝者，依法结之，则随界摄衣也。
文云若界大于蓝者，即第二门义也。由界宽院狭，未结摄衣，界内院外，全夏失衣；由结衣界，随僧界内衣夏两会，岂非益耶？如下缘说。十诵云：若作不离衣羯磨竟，齐墙、壁、篱、栅来，僧、尼乃至学戒沙弥、沙弥尼，不离三衣、五衣也。
二中，初标示。由下，正释。此明界宽，即出势分外者，不结则益夏损衣，结之则衣夏齐益。指下缘说，即缘起也。下引十诵，且证衣界随僧界义。准齐墙壁，似蓝、界俱等，本不须结，或可蓝外别有篱、墙等，思之。文略式叉，故云乃至。三衣、五衣，且举僧、尼所畜；式叉三众，同制二衣耳。
然有羯磨立无村结者。若准律文，先结衣界，村内摄衣，后因事起，方乃除村。今通立一法：不问有村、无村，法尔须除。萨婆多论正立此义，以有村来五意故除。
文中有立无村结下，即第三门义也。
三、结法中。此门所明羯磨词中，除村、村外，古今集法，或去或留，故曲辨示。
有人言：有村须除，无村不须，何得雷同俱须除也？如律文中，无事有法，非法，不成；无村加有，义同此也。
古解中，初解，初立义。有则须牒，无则不须。雷声普遍，故曰雷同，言其不简也，语出曲礼。如下，引证。即瞻波文，彼明无覆藏罪与覆藏法，如无病加药，佛判不成，故取为例也。
有人言：有村结者，现除悬不结，后村移出，不合摄衣。无村结者，现结悬除，村来不摄，村去还会。
次解。不问有无，皆须牒除；但悬不结，义未尽理，与今少异，故下斥之。现除悬不结者：以先有村，故现牒除；所除之处，即非衣界，既为村碍，无由预加，故悬不结。现结悬除者：由本无村，可容遍结，恐后村来，于中同护，故先牒除。
今解不然。既依界结，遍标内地，同有摄衣。不由村来，衣界便解，不由村在，衣界不遍。但村是男女所居，多生染谤，性与比丘行有讥故，制令除之。
今义中，初科。初明结法，不由村聚在无；但下，次明牒除，本为摄护通塞。了此二途，则古今自异。
故律中：初结衣界中有村，不言除村；村中置衣，后为缘碍，方始除村。此除别缘，不除村体。何以知然？多论前解：无村不除。后遂解云：羯磨法尔，莫问有无，皆须除之。村在不得，村去摄衣。
次科。初引当律，本不制除。后缘碍者，因比丘寄衣村中，往会形露，怀惭故制。此下，准判。别缘，即指染碍。何下，次引论转证。彼有二解，即诸论师意见各异。如上所引二师不同，即各据彼一解耳，但次师未善论意，与今不同。村在不得，以现除故；村去还摄，以悬结故。
问：本既无村，而云除者，岂非无病有药，何成羯磨？
答：此摄衣界，在同住地。所言除者，除衣障碍，不除村体，故无男女，任意著衣。岂在院宇，本无不结，村来必须，岂非烦重？又若不除，便起疑念，谓结衣界，后村来入，衣则不失，故先结除。如前结界，具列二同，可即有说？文中须述，不妨前结，为成后同。衣界亦尔，为释后除，可以类解。
释疑中，初问。以前古师执此为例，故问决之。答中，初释通。在同住地，此明结依大界，必须相应。既除障碍，悬除于后，则是有病，作法理成。岂下，蹑古彰过有二：一则烦重，二乃起疑。如下，举例，结显两成。
问：有村结已，不得会衣，与本无村，何须著除？无村无结，村来障衣，与有结同，何须著除？
答：为释疑故。未结之前，院内界外不免失衣，由诸界故。今既结竟，车、树界灭，疑谓村界亦随不生。为释此疑，故二俱除。村有五义，如论故除：一、聚落界散乱不定，衣界是定故；二、为除诽谤故；三、为除斗诤故；四、为护梵行故；五、为除嫌疑，令清净故。余界无情，故不须除。
次问，有二。有村障衣，结须牒除，无村通护，著除何益？此明无村不须牒也。问无村不结之处，不曾牒除，村来亦障；比于有村结者，牒则无功，此显有村亦不须除也。与犹比也。
答中，初释通。院内界外，内外字倒，传文误也。未结则院外自然，树、车各立，故有失衣。结已则作法势强，诸余即灭，唯村自摄，故必须除。村下，次释偏除所以。五义中，初是难护，余并招讥。村聚则移徙不常，衣界须分齐可准，故云定不定也；四中，第四护己，余三护他。上明村界须除，余下，次简余界不须，以树、车等无情染故。
四、结遍不者。
四中。前列章云约界通局，遍即是通，不即是局，词异义同。
有人言：结不遍界，故文云除村、村外界，既有所除，明知不遍矣。
古师，初科。即前所计悬不结者。
十诵云：除聚落及聚落界，结取空地及住处。村及势分，衣界不生故。善见云：村外界者，中人掷石以还是也。人即解云：十诵结时，现除悬结，以文云结取空地者，即村外势分也，及住处者，谓村体也。后村移出，更不须结。四分无预结文，故现除悬不结也。
次科。十诵四句，即彼羯磨中牒除文也。上二句同今四分，后二句彼部所加。村下，释上二句。村即聚落，势分即聚落界也，文既牒除，故界不生。仍引善见，示上势分，即十三步。
人下，次出他解。彼谓十诵四句，上二句是现除，下二句是悬结。四分止有二句现除文，无下二句预结文，故云悬不结也。
今解不然。既除聚落，明有所除。结取空地者，僧坊外地，及住处者，谓僧坊也，此内摄衣。余是所除，故不遍也。
今解中，初文。初释牒除，谓文中除聚，但是一向简除，岂得所除之处，复加结耶？结下，次释加结。以界宽蓝狭，方结摄衣故。蓝外界限，名为空地，蓝内僧坊，名为住处。则知彼文同今四分，那云异耶？
僧祇中：舍卫一布萨界，有九僧坊，不结衣界，随方别摄。后祇桓比丘诣开眼林坐禅，或于彼宿，恐失衣故，佛令从祇桓及九精舍，同结不失衣法，令得安乐住。亦除聚落及聚落界。
次科。僧祇九精舍，彼云：佛告诸比丘：从今日，祇桓至开眼林、东方精舍、西方精舍、东林精舍、西林精舍、王园精舍、受筹塔婆、还林精舍，尽同作不失衣法。彼律亦但除聚，同今宗耳。
问：无村结时，既遍大界，可称同住；有村不遍，应不得称？
答：衣界假于僧界，故称本住，未必相可俱遍摄衣。或可遍界摄衣，村碍故隔。从本故通，从缘故局。有二释文，如上通也。
问答中，初问。既牒同住，即须遍界，有村不遍，应除二同。答中，初引古解，即前悬不结师义。未必相可，言其不遍。可犹称也。或下，次示今义。既称同住，体必相可。据界本通，从缘不遍，故云局也。有下，指前十诵古今两解。
问：结净亦假僧界，义非自然，何不称者？
答：僧、衣两摄，虽不相可，莫不用摄人衣同处。若论净地，元结摄食障人，故不称于本住。又若称者，恐成相可，遍有内宿，不如不结。
次问。衣、食两界，能依义同，称不称别，故问分之。答中，初明衣界须称。虽不相可者，约缘为言。若下，次明净地不称。有二释：一、摄食障人，二、恐遍界有过。世人见此，便谓通结净地，须除二同。然不知前牒二同，正彰通结，下除堂殿，别简分齐，明非相可，岂得妄除？今此所通，自明本宗别结不须称耳。闻声即用，曾不考寻，恐后妄传，寄此点示。
若依僧祇，聚落、兰若通结；后因舍卫失火，兰若畏烧衣故，急奔赴城中，为人所诃，因制兰若不通聚落。四分所结城外僧坊，若聚落内，是彼废教。或是两通，既除村界，明非废也。
四、会异宗中。
初引僧祇。聚、兰通结者，即前九精舍涉聚、兰故。兰若畏烧衣者，谓兰若比丘也。彼云：时，舍卫城中失火，城中诸人运物出城，诸比丘多于城中寄衣，畏火烧故，急走向城。为人诃者，彼言诸不信佛者，呵言我等火逼，出城避难。是沙门等，向城而走，如蛾趣火，有何急事？等。因制等者，彼云佛言从今已去，不听练若通结聚落。应练若处通结练若，聚落处通结聚落，乃至如前互结，得越毗尼罪。
次引四分会通两部。初约相废释。城外僧坊者，律因比丘见兰若好窟，听结衣界故；羯磨除村，即通聚落，乃是僧祇废教。或下，次约两通释。既制除简，即不相通，正合彼宗，故非所废。僧祇后结，亦制除村，如前可见。
若先无村，作法结已，净人住处，外村来入，随所及处，皆非衣界；若本村还出，衣界仍摄。若先有村，村在非摄；村去空地，衣界还满。由村来去非结解故，五分律中咸有斯意。
文中若先无村结下，至五分咸有斯意者，明结随界满，村缘故除。文极明委。
五、除结中，初科。点文示意可见。
五分云：若本无村，结不失衣界竟，村后入者，不须更结，先已结故。若本有村，结衣界已，村移出界，即此空处，有不失衣界。若聚落小，后转大者，随村及处，皆非衣界。若村先大，结衣界已，后渐小者，随有空地，尽是衣界。准此，通前约缘不遍，据法从本，说名为遍。
二中，初引文。前明无村，现结悬除。若本下，次明有村，现除悬结。复分三相：移村出界，展小为大，缩大为小。有无、广狭，随缘不定，验知除村，但除缘碍耳。
准下，次准决前义，皆有诚据。
后正加法中，文分为二：初标缘显示，后依法结解。
时有厌离比丘，见阿兰若处有一好窟，自念言：我若得离衣宿者，可即依此窟住。佛言：听结不失衣界，除駃流水。
初缘。言厌离者，即头陀比丘，厌于世间不乐想也。除驶流水者，由漂荡鼓怒，会、护是难。僧界虽摄，尚通梁济，文乃无桥，义亦通许。
正加，标缘中。头陀，翻抖薮。世间有二：一、器世间，二、有情世间。三界六道，同归苦果，知苦断集，故云厌世等。驶，疾也。文不开桥梁，准前僧界，故云义通。
白云：大德僧听！此处同一住处，同一说戒。若僧时到，僧忍听。僧今结不失衣界，除村、村外界。白如是。
大德僧听！此处同一住处，同一说戒。今僧结不失衣界，除村、村外界。谁诸长老忍僧于此处同一住处、同一说戒结不失衣界，除村、村外界者默然，谁不忍者说。
僧已忍此处同一住处、同一说戒结不失衣界，除村、村外界竟。僧忍默然故，是事如是持。
结已，准上榜示显处。
就结文中。若本有村，现除悬结，依上五分摄村下地，故不同古人悬不结也。古人云：四分无文结住及空。此非解也，所以如上。若本无村，现结悬除，准五分中：后村来入，不得安衣。
次依法结解，即前义门第四门也。结法中，初科，即释羯磨结除两句。初、有村结法。村下之地，通为衣界，故云摄也。重举古非，并如前示。次、无村结法。指文可知。
故知僧坊净人、男女别院，并非衣界。非时入者，嘱授同村。亦即食家、同宿、屏露，如是类知。若单士女，则非村摄，但是染、情之障碍耳，故文云：村者，男女所居也。
次别示中，初文。净人居处，并是所除，故非衣界。非时入聚食家强坐与女同宿屏坐露坐，此等诸戒，皆约村聚，并见九十，因明僧坊男女别院，通诸犯相，不独障衣也。单士女者，谓无住处，或虽有处，村相不成，并归染、情两碍。下引律文，证须居处，方为村摄。问：今僧坊中净人居处，或单有男，或独有女，为成村否？答：但使俗居，通归村摄。若无村处，既是染、情，必须男女，或单有女；若论独男，则非碍摄。
善见云若施不失衣界内僧，村中比丘不得者，此据缘相明摄，不言法通僧界也。
二中。善见施主施物局处，此即悬不结者所执之文，故引决之。缘相明摄，谓有村碍，故摄衣界不摄村中，非谓结法有不遍也。
余有自然护衣义，文在戒本疏，就彼开之。
三中。以自然衣界，合在彼明，此论作法，故通指之。
文中结已榜示者，欲令后来不迷护衣也。僧祇中应榜示显处，令后来比丘知说戒等。
释榜示中，初示意。僧下，引证。彼制僧界，故云知说戒等。等，取集僧护夏也，例今衣界，要知离护。
佛言：应先解不失衣界，却解大界。
应作如是解：大德僧听！此住处同一住处，同一说戒。若僧时到，僧忍听。僧今解不失衣界。白如是。
大德僧听！此住处同一住处，同一说戒。僧今解不失衣界。谁诸长老忍僧同一住处、同一说戒解不失衣界者默然，谁不忍者说。
僧已忍同一住处、同一说戒解不失衣界竟。僧忍默然故，是事如是持。
就解文中，标法为二。
初中先解衣界，后解僧界者，法仪伦式，前后有据，不可乱也。十诵中若舍大界，衣界随舍者，以衣法假本，本失末亡，而非正则，乱伦获罪。又云若舍衣界，大界不失者，去末存本，义之次第。为除疑故，又重释也。
解法中，次科，初牒释。伦，即次也。十下，引示，前引顿舍。僧界所依是本，衣界能依为末。界虽顿失，乱其次序，违制犯吉。又下，后引渐舍。为下二句，显示注意。准前篇首，已明次第，此中复注，故云重释。若今行事，当依次解。
大段第三，结解食界，义、文为二。初义又二，结、护分之。
第三，摄食界，分科中。初分义、文。次于义中，又分结、护。结有六门，兼上义、文；护有五门，唯是义说。
就结净中，六意分门：一、制意辨名；二、列数定体；三、分自他；四、院有周缺；五、法有作否；六、解结差别。
结净，分门中，四是悬义，二、六释文。
初、制意者。良由在生资报，三品殊途，故使适化立教非一。然则上报坚强，风骨雅正。知量投乞，便济形苦。林谷是托，四海为寄。如斯之徒，未假储贮。中人已下，形报疏微，制令分卫，终丧沟壑。若不开济，容坠道业。如缘中因病致死，故开结之。初虽约缘，终备三等，欲使通济病苦，不限康羸，道存为本，斯教兴也。
初门，制意中。
初、通叙机教。三品即上、中、下三根。适，悦也。
然下，别叙教兴，又二。初明上根依制。报坚强者，宿善致故；风骨正者，举动有仪故；知量投乞，内有志节故；便济形苦，少欲知足故；林谷是托，慕闲静故；四海为寄，不为物累故。具斯诸德，乃名上行。次明中下须开。叙报劣。反前诸义，不堪上行。病瘁而死，故丧沟壑也。若下，次明开益。若不开许，或望崖而退，或中道而废，故云坠道业也。下引本缘，颇彰教益。
初下，示通被：一、通三根；二、通健病。
问：既禀此教，岂号上行？
答：或时病缘，义通兼济。
释名者。饮食繁杂，能生染秽，同住看守，体乖仪节，名为不净。既加结已，随局处所，宿畜既除，非咎不起，故名为净。此从缘也，非对秽言净。具四义故，方名为净。一、由斯贮畜，增贪长慢，名污净心；二、外道俗流，生讥致谤，名污净信；三、既同宿煮，能生多罪，名污净戒；四、现结集因，来受苦报，食啖不净，永离香洁，名污净果。
释名中三。
初通释。前明不净。生染秽者，谓有宿畜等过。乖仪节者，谓非比丘所宜。次明净义。相反可知。
此下，简滥。言从缘者，望离过也。非对秽者，斥妄解也，有谓简余秽处而名净故。
具下，别显。以上净名，通含四义。污心是惑，污戒即业，污果是苦，三并自污。二即污他。今既结已，翻成四净。
今通引部别，对明开、制。
次对明开制。以诸经律开、制互现，故须辨示，会通教意。
僧祇云：院内䊩汁流巷，人诃僧住与俗无别。因制不许。十诵云：初听白二结地已，外道讥言：秃居士舍，仓库、食厨，白衣无别。因令僧坊外作。既在露地，乞多食少，因制不作净地。作者，吉罗；先结，舍之。
初明废中，初科。僧祇，元开净地，汁流外。音翻，字合从水，汰米汁也。十诵，初制界外，由有仓厨，故遭讥毁。审知储畜，本非道仪。既下，次明永断。乞多食少，谓求乞者多，食不足故。
有人依此文相，普不须结，并为他物净故。
次斥异中，初文。既依上文，祇合永废；乃为他物，深乖教旨。
今解不然。十诵制断僧坊无复食厨，为静外讥，若开他净，终负外责，一不可也。若是他净，则无宿、煮，今彼律中唱言两罪，二不可也。即四分文云待明乞食，此中都无作食处，则相同十诵，如何二开？楞伽经偈：若有僧伽蓝，寺舍烟不断，常作种种食，故为人造作，是名不净食。如实修行者，不应食此食。
今破中，初文。初破自违所据，有二不可。即下，次引经律证非。四分既无食处，义同制断，那得妄云他物开耶？楞伽偈文：初三句指过；次二句示名，由为比丘而造，故名不净；下二句制断。准此经文，如何界中尚容他物？
今准大小两乘了教明文，僧坊无厨，不许结净。如涅槃云：声闻僧者，无所积聚大小麦豆。若诸弟子，时世饥馑，乞求难得，无人供须，为住正法，方开受畜，必施檀越。四法依止，是正教也。反此经文，义非所许，况复楞伽、十诵，明断不开。佛在祇桓，尚无厨帐，阿难煮药，在僧坊外，可以寻之。故涅槃圣行，华严正愿，乞食自资，全无积贮。诸律初受，必准四依，如何终老乃舍元行？虽开僧常，或是前废，不可师心，顺情开也。
次广斥中。
初通示。若大小相望，小乘是不了义教，大乘即了义教。今望净地，大小皆断，通为了教。但在小则前开后废，在大则一向不立，此为异耳。
如下，别引。涅槃，即四依品文。初三句即引前段，彼具云：声闻僧者，无所积聚，所谓奴婢仆使、库藏谷米、盐豉胡麻、大小诸豆，若自手作食，自磨自舂，种种非法故。若有说言如来听畜非法之物，舌则卷缩。若诸下，即引后段时世等四句，即是开缘。必具此缘，方开受畜；虽开受畜，要须净施笃信檀越。四法依止，即依法不依人等法四依也。楞伽、十诵，文见前科。祇桓无厨，事出僧祇，阿难为佛温饭，在祇桓门边，所谓煮药也。涅槃圣行，即圣行品，彼明菩萨闻是经已，远离八不净物，出家求道，坚持佛戒，是佛菩萨所行，故名圣行。乃至云不畜谷、米、麦、豆，生、熟食具，常受一食，不曾再食。若行乞食，及僧中食，当知止足，常为诸天世人恭敬供养等。华严正愿，净行偈云：若得食时，当愿众生，为法供养，志存佛道。若不得食，当愿众生，远离一切，诸不善法。诸律受戒，并制先说四重、四依，令遵上行。元，即初也。
虽下，遮妨。律开僧常，明有净地，然是废前，后不可用。
不下，正斥。
问：如上诸教，皆不开结。今结前废，如何会通？
次问答显开，问中。诸教既废，今何复行？
答：曲逐时机，不堪本制便随开者，不无其致。有人言：诸部不同，何有会也？大乘则上达可行，小乘则分河而饮。故知部别，且用当宗，如钞序中小持律也。必力堪济，通用何疑？
答中，初约机宜释。逐犹顺也。对上根则制益开损，对中下则制损开益，故云不无致也。
有下，次引据宗释。初示诸律异。大下，次明大小异。上达，即大根性者。西竺大小乘人分河饮水，言其不可同也。故下，结示。用当宗则不取诸律，小持律则不用诸经。指钞序者，彼十门中第四门后，明六师持律，第一唯执四分，不取外宗；今存净地，正宗此见。但在彼则专守不通，在今则随时取舍，虽同而异，学者须知。必下，复示兼通，不必一向也。
问：前引四分都无食处，即同他律，此复开结，何以相违？
答：他部一向制断，当律或去或留。立教适机，义见于此。
问：诸律永断，与大何殊？
答：小教令行净命，为绝讥诃；大乘乞食自资，专存利物。据制虽同，约行须别。
五分中：近寺住者，施屋与僧作食合药，不得言是僧屋。准此，他物净也。
次引文中，初文。前师望判，例为他物，特引此文，显知自别。若言僧屋，即非他物。余如后说。
母论：佛见比丘诤昨日食，因制残宿食，及大界内食无净厨者，一切不得食。准上结界中，界内别结，通围大界，则不相容，既非同住，且得相顺，此得从文失制意也。
次科母论。初引制文，有二：一、制残宿；二、制内宿。则知界中须结净地，同四分也。准下，次点前文。即结场中，先结小界，作净地已，外结大界。欲彰大界中不容净地，以顺十诵制断之文，虽顺而违，故云既非等，引此亦彰彼论不废净地。
有人准律、论文，但是大界，虽无院宇，与食同住，随犯宿者。
三、斥异，古解。古准律、论者，律中净地须依大界，又上母论亦在大界，不约院宇，即犯内宿。前师随处并为他物，此师无院同界制犯。前则太缓，此又太急，莫非任情，故须引破。
今解言：界者，是院周界，岂局作法？纵结摄僧，无僧坊院，不成储畜，讥过则无。院虽周成，不结摄僧，亦是宿摄，能生过故。所以律云：持食露地，贼所持去，因开寺内。若约界成，不应四净；半有篱障，非唯自然，义通作法。
今解中，初科，为三。
初立义。是院周界，谓律、论云界，乃是院相周匝之界。至于成宿，但取院相，故云岂局作法。准文三句：初院周界者，即院、界俱有，成犯可知；纵结下，即有界无院，纵畜无过，与古不同；院虽下，即有院无界，摄相义强，故有宿过。
所下，引证。既因露地，开移寺内，结作净地，可验露处无过明矣。
若下，反质。律有四净，若不约院，则缺不周，但有三耳；又复不周，通于两界，故知不尔。
问：有界无院，不集别众；无界有院，如何犯宿？
答：僧食两异，何得例也？由方相合，储过讥生，故有罪也。法事取和，不从讥过，故有斯异。
释妨中。问举别众，例难无界不当犯宿。答中，初总示。由下，别释。两途各异，在文可见。
二、列名定体者。依文释之，就分为二，谓总、别也。
佛言：有四种净地。一者，檀越净，若为僧作伽蓝，未施与僧。二者，院相不周净，若僧住处半有篱障、多无篱障、都无篱障；若垣，若墙，若堑，若栅，亦如是。三者，处分净，初作僧伽蓝时，檀越若经营人处分，如是言：某处为僧作净地。四者，僧作白二羯磨结。若疑先有净地，应解已，更结。
初标举名题；佛言已下，显数相也。
次、列数定体，分科中。总即前标，别则后列结、解二法。总中分二，即文注也。
一者，檀越净文中，由是他物，贪储不生，故直开也。义分为三：初、处所是他物，食具是自许，既是俗家，我固绝起；二、处是僧坊，食具俗有，律云听作檀越食，令净人掌举，不应自受，所须随索之；三、处食俱他，如今俗设啖会者是也。
檀越净中，初科，初叙意。义下，显相。初云食具，即通器物生熟之者。许犹有也。固即是执。二中，不自受者，恐成己物故。三中，一时斋供，谓之啖会。
此之三净，必是真他，不容倚傍滥托檀越。若道寺是俗造，即云他净，一切僧坊俱非道有，于中盗损，望俗推绳，乃至佛法咸无福也。财物无在，随施成主，何得仍旧，为檀越净？
次科，初明委实。若下，次斥妄计。律中盗损僧物，不望俗结，又施入三宝，俗皆获福。今若属俗，事皆反之。财下，三、结责。
有人言：不结有罪，若结难护。又言：由有倚傍，胜不结者。
三中，初文。彼谓结与不结，二皆不可。倚傍他物，且得无罪，故胜不结。
今解不然。佛制智明；不唯暗塞，亲知是非，罔冒圣仪。非唯反增愚暗，更遭不学诸罪；于彼宿、煮，终结根本，何有脱也？若言护难，可以难而不结？世中五欲，盛启五情，横割断之，得行佛教。岂唯食饮口腹之累，用涉言哉？
二中。
初斥倚傍。佛制智明，言其制法显了也。不唯暗塞，言其不当罔冒也。然彼自谓倚傍为他物净，故云亲知是非等。反增愚暗，即痴业也。不学更兼无知，故云诸罪。此二枝条，并下根本，并制罪也。
若下，次斥难护。佛所立教，勉力奉持，岂得畏难，辄自除削？仍举五欲，责其任情，绝欲则能奉教，畏教即是顺欲。况饮食四尘，发欲之甚，过患灼然，不言可见。启，发也。累即是患。
疏者立言，宁结减罪。何以知耶？由结净地，通无内煮，一有益也。善者惧罪，虽宿有净；恶者慢犯，虽触无染：二有益也。结防两失，俱离无瑕。如何妄指，自贻伊责？
三中，初通示。何下，别释。一、无内煮。对下内宿，约人不定，故云通无。二、无宿触。持戒为善，虽宿有净，谓结净已，大界无内宿也。破戒为恶，虽触无染，亦谓大界无宿触也。以未结时，善者避犯，不敢与宿；恶者慢犯，与宿成触。今既结已，二皆成净。结下，双结。上二句，示今益；下二句，责古非。贻，赠；伊，是也。
二、院相不周净者，由体同空露，藏畜心微故也。
二、不周中，初科。心随境转，罪自心生。所以处露心微，罪无可结也。
文列三相：言半有者，二方障也；言多无者，一方有障；言都无者，事同空野。篱障既尔，标四例然。约文附事，则有十八处。据篱为言，若二合至于六合，或更互参，则多相也。通而为论，无非是开。可以类解。
次科，初释三相。注中篱障二物合明，障谓板壁、帷帐之类。
篱下，指例。谓垣、墙等，皆具三相。
约下，结数。篱、障为二，并下四种为六，一中有三，则十八矣。上约单历。据下，次约合论。以篱为头，历下五种；二合至六合，有四十五句：二合有五，三合有四，四合有三，五合有二，六合有一。或更互参者，如以障为头，二合至五合，有三十句；以垣为头，二合至四合，有十八句；以墙为头，二合至三合，有九句；堑唯二合，有三句。总一百五句。通前单历，则一百二十三句，数之可见。
通下，总结。
三、处分净者，以初成故，未曾经宿，壅结未多，随人处分，即以名也。在文易显。
三、处分中，初文。所以不经宿者，住处严净，事简省故，又复制法有限齐故。经宿反上，则有白二法也。
僧祇云：新作住处，佛塔在东，厨在西、南，僧居二中。行来之处，又西、南也。营事比丘以绳量度，作诸净地，不得过时。善见云：应捉柱云此处为僧作净屋，如是三说。乃至一柱作法亦成。若已成者，召本主语令知净地，随语作成。若聚落老宿，召来遣作，若教，亦得。
次科，僧祇，初定方所。西土僧寺，门皆东向，故塔庙在前，厨在后角，僧在两间。行来处即大小便处。彼多东风，故厨、厕皆在西、南，吹气于后，而厕在厨后，故云又也。营事下，正明处分。不过时者，限明相也。善见，初明创造，则捉柱作法。若下，次明已成，则召主指授。若无本主，则召父宿。恐彼不解，故令教作。此约新屋。准下僧祇，亦通废寺。
四者，僧作白二结，由住来经久，不可处分，必须和通，依法结之。
四中，初科。一、是伽蓝，非是他物；二、须院相，非是不周；三、如文叙。故须白二结之。
据如母论：先自然中集僧结净。准僧祇中：非羯磨地，不得行僧事。余广如结场界中。
二中。母论自然，如前已决。僧祇文证，必在作法。
文中疑有净地，更解结者，谓荒毁僧坊，迷谬净处，且通解已，结依处分。故僧祇中，僧俗两住，俱废二年，得加处分。
三中。迷谬净处，即是失相，非不曾结。今人准此，无论曾结、不结，例解妨疑。若此谓疑，则何有非疑处乎？结依处分，且据久废为言。下引僧祇，示其年限；必废未久，还须白二。
上明列数也。
第三、自他中。初一他物明净，下三约自辨净。
四、明周缺者。第二不周辨净，余者周中辨也。
三、四两门，比前可见。
五、作法以不。初、二无法，直尔离染，名之为净；下二由加法成，随法明净。
第五，总分中。初、二无法，并通两界；又初通俗住，二局僧居。
又就二作不同为六。
一、僧别异。处分，别人；羯磨，僧法。
别释有六。初义，易解。
二、近远异。处分别人加故，不得经宿；羯磨众法，随事远近。僧祇：支尼梵志为佛造僧坊，佛令波离先往为僧作净厨；若过时者，名僧住处，不名净也。五分：佛令先指其处为净地，置食于中。若未羯磨，比丘不得入中至明相出。言羯磨者，即处分之通名也。
二中，初分异。僧下，引示。彼明佛于鸯求多罗国游行，尔时支尼耶螺髻梵志，闻世尊来，作僧房净厨，遣人请佛等，余如疏中。梵志即净行居士之通名。并下五分，并制不得过时，证前局近。五分羯磨语滥，故下决之。
三、一多异。处分随时少多，羯磨唯四人已上。
四、道俗异。处分通七众，羯磨局于僧。
三、四及初，并是简人；二即是事；五、处；六、法。总归四缘。
五、约处异。处分通诸界，羯磨局大界。
五中。通诸界，即自然、作法。
六、解法异。处分口法解，羯磨唯白二。
六中。处分口法解，但云此处不作净屋。
正作法中，结、解分二。
时有吐下病比丘，未及得粥便死，佛言：听在僧伽蓝内边房静处结净厨。应唱房，若温室，若经行堂处，若出家五众房，得作。除去比丘。五分云：若于一房一角、半房半角，或中庭，或通结僧坊内作净地，并得。
律令唱相。今结法时，僧在院外遥唱遥结。应唱相言：大德僧听！我比丘为僧唱净地处所：此僧伽蓝内东厢厨院中，若诸果树下，并作净地。如是三唱。若更唱余处，任时据量，随事通局。
羯磨者作是白言：大德僧听！若僧时到，僧忍听。僧今结作净地。白如是。
大德僧听！僧今结作净地。谁诸长老忍僧结作净地者默然，谁不忍者说。
僧已忍结作净地竟。僧忍默然故，是事如是持。
初中标缘，由命难故开。结边房静处者，必具二缘，乃开结也。以道寄清修，食缘烦杂。俗中节士，尚远庖厨，况出世人，奄蒙庸仆，诚不可也。制在边鄙，又居幽静，意可知也。
第六门，结中，初科。
初示开缘。由命难者，即本缘起，律因看病入城求粥，城门未开，遂致饿死。言二缘者，即须边房，又兼静处。
以下，申教意。道寄清修者，谓修道托处，必在清旷之所，不宜与食同处。
俗下，举况。语出孟子，但借彼语而意自别。奄蒙庸仆，混于贱类也。
制下，结显。欲远僧处，故兼僻静。
律中应唱房名，即是相也。今时行事，直依羯磨单白四句，自唱自结。得在依文，失于缘唱。欲依轨仪，白中加第二句，牒其缘本，理得成也。今随文故，略而不出，恐诸局教，或致余言。此是结集缺文，或是觉明漏诵，又可竺念遗笔。比诸结法，义有亏绪，可不镜乎？
次显相中，初科，初点文。
今下，斥异。初叙计。彼不别立唱相，羯磨缘中牒之，故云自唱自结。得下，次今斥，又三。初指过。律本结法，白唯四句，故依文为得。然既不立唱相，则第二句中不牒缘本，故缘唱为失。欲下，教加改。今立唱相，既有前缘，故须加句。今下，示今文。初明不加之意。局教，谓守文之徒。余言即是讥诮。此下，决文缺所以。初推结集过。或波离初集，或法正分宗。次推翻传过。觉明，即佛陀耶舍，诵本西来；此方竺佛念对翻笔受。诸结界法，白并五句，独此缺之，故有亏绪，谓失于条绪也。
文列五众房者，岂僧中院，居尼三众？是彼三众为僧造房，拟自供养，仍本造者为名。如毗舍佉母云：住我房者，当与福饶。可以类也。
次科。僧寺义无尼居，故约房主通之。仍引事类，亦见本律。毗舍佉母造房施僧，仍自供给。既云我房，明属本主。当与福饶，谓受供施，以福益我也。
五分列相言通结者，故彼文中通僧坊作，除僧住处。以界内果树将熟不长，若不早结，恐有内宿故也。又云：不得羯磨机架上、重屋上、乘上作净，犯吉罗。亦不得净地取土置不净地，而云是净。依本地起，有净不净；本土若移，无净不净。僧祇：或于一边，二三边，隔道两边，以为净地，余为不净。皆谓任时量处，得净其心，随其心净，器、食亦净。如不知果、食在界内等，即此不知是净心故，开成缘净。
三中。初示结法。通僧坊者，牒二同故；除僧住者，下别简故。以下，示开意。又下，明非法，又二：初明作法而所加非处；亦下，次明移土，而不重解结。不净地，即大界中。后引僧祇以明结意。二三边，约相邻，隔道两边，即相对。皆下，示名。如下，引证。后自广之。
文中在院外遥结者，即解义门第六作法差别。
三、加结中，初标。亦是卷初第四结解差别也。
摄僧界法，同处结成；摄食界法，遥结乃就。何以知之？故文云今于此四方相内结，故净地云僧今结某处也。所以然者？僧界、衣界，摄人同法、同处；食界不尔，摄食、障僧。若人、食同处，加结之时，相中不便，故遥唱结。
次遥结中，初文。初示僧食不同。何下，引文别证，并羯磨缘。所下，各推所以。初明僧界同处，仍兼摄衣，以同僧故；次明食界遥结。
又解：必同净地，复有何苦？法自简处，岂同不得？故作结已，虽有宿、触，止坏食具，不损净地。结、解有法，秽染有罪，两不相干，同处成结。纵列某处，牒相为言。
次科，初反前义。苦犹害也。故下，次约宿触结解，对显不同。纵下，决前所执。
问：结净地中不竖方相者？
答：古人不寻文也。如上已明，须知分齐，护宿、煮过。何得不也？古人有言：以食望僧，是摄是障。谓僧食两望也。净地结意，摄食障僧，恐相染污。又云以僧望僧，非摄非障，谓僧住望净地也。作众法时，同须赴集。唯摄宿煮，不摄别众，可不然也。
次不竖相中，初问。由古不立，故假问通之。
答中，初斥古。如下，显今。指如上者，即显相中。古下，引证。此则别有一师，立句简辨二界同异，今此取证各摄分齐。文为两段。前段，初二句引古。谓下，今释。谓以净地望大界，则各摄不通也。又下，第二段。初二句引古。谓下，今释。谓以大界望净地，则摄僧义一也。
文中结东厢厨院者。若准律文，但言某处。如僧祇中，则在西、南。今准方土所尚，无施不可。祇桓诸寺，门并东开。中梵尚日初方，故门在东为上。又多东风吹气散也。此土言方，亦以东始，尚于阳气，以定北辰为中，故东为厨也。故智论云：随俗无过，不可以昼为夜也。
三、释东厢中，初示诸部不同。四分不定，僧祇如前。
今下，次明随方安立。初二句通示。祇桓下，别释。初、释西土尚东：一为尚日，二则当风。寺门东向，故厨在西、南。二、明此土尚东。四方四时，皆以东为始，以北为终。以定北辰者，尔雅•释天云：北极谓之北辰。郭璞曰：北极天之中，以正四时。然则极，中也，辰，时也，以其居天之中，故曰北极；以正四时，故曰北辰。然此土寺门多是南向，尚于正阳，故厨、厕宜在东北，亦以多南风故也。
故下，引证。彼明佛法不免从俗，但不从彼见。且如昼夜是世俗定法，岂得不随耶？
问：结净地竟，定无内煮，何不开宿？
答：宿是随人，不问净地不净地，有人则犯，无则不犯。煮是随处，不问有人无人，但是大界，即犯内煮。
问答中，初问。宿、煮义别，须问分之。答中。内宿随人，两处俱犯；内煮随处，唯局大界。
问：结竟不得宿，与不结何殊？如何开者？
答：未结通界犯，结竟局僧住，故有益也。
次问，净地不免内宿，结有何益。
问：既不得同宿，亦不得看煮？
答：看煮非罪缘，同宿是本制，故异也。
三问，谓暂入看煮，亦应不得。
问：结竟无宿、煮，得开恶触及自煮不？
答：亦缘异也。宿、煮，停贮过也；余二，造作过也。造作非仪相，净法所不防。
四问，欲分四罪差别。答文，皆易见。
问：夫开结者，为免过也。今在中宿，尚不免罪。若尔，说净加法已，亦应不合畜长、造房耶？
答：制法不同，为益而起。开闭合度，故云知机。
五问，初领前。若下，正难。说净对畜长，加法对造房，即与处分也。答中，初二句正答。立法益物，不可一例。下二句结叹。佛号知机，良由于此。
律云：若有缘者，解已更结。不出解文。
例准解法，应言：大德僧听！若僧时到，僧忍听。僧今解某处净地。白如是。
大德僧听！僧今解某处净地。谁诸长老忍僧解某处净地者默然，谁不忍者说。
僧已忍解某处净地竟。僧忍默然故，是事如是持。
就解文中。虽非律文，而开解故，准说无苦。
二、解法中。据律有开无法，翻结为解，故云准说。
大门第二义，明护净，五门别之：初、翻染法；二、护守法；三、罪通局；四、相覆堕；五、净生种。
第二，护净。此下五门，大同事钞。科释引用，广在资持，此中随文略点而已。
初中四位：一、缘不净；二、缘净；三、体不净；四、体净。
初一须翻，余三不须。如遇缘触、宿，染秽由生；律制俭开，乞求易得，私顺通文，便自宿、煮；纵实依难，遇丰须闭，因循不绝，是缘不净；或可时沾缘净，扶持器具之例，后须息心，仍事不歇；或纵心把捉，谓无罪累，知而故为：并须翻也。
初门，缘不净中，初科五种：初、遇缘触宿；二、律下，无缘辄开；三、纵下，因开不制；四、或下，缘罢不息；五、或下，愚教慢犯。
五分，有诸木器，常用行食，肥腻不净，以瓦石揩洗破坏僧器者，应沸汤灰汁洗之。
次科，五分。如上触已，须洗翻之。
僧祇云：铜器净洗用；木器受腻，弃之，不入者削用。
余有米、面、酱、醋之属，随用少许，于六众中，展转博之。后得本物，即名为净。物不定主，随属故得。
僧祇中，初翻器具。余下，翻食物。谓物众多，不必全换，但取少许易已，投入其中。纵得本物，亦自成净。此法极要，宜乎准行。
二、缘净者。如僧祇中，忘误触捉僧家麨食，或遇时缘，船、车载物，得在上住。
缘净中，初科。僧祇二缘，皆非意故。
又如十诵，净人执持釜器泛物，得为扶佐，不许倾侧。
十诵佐助，事止须息。
四分中。恶心触食，令诸得罪，不触自净。或器在雨中，听覆盖等。及时世饥饿人相食者，开内宿、内煮、自煮、恶触，僧俗二食、水陆两果不作余食。此为八事，义兼不受、残宿二罪。坏生一种，文开内啖，为命难故；不开外损，为静世讥，滥故不显。若值丰年，乞求易得，犹顺开者，如法治之。
四分三节。
初、恶心触。佛判触者得罪，不触者成净。
二、或下，覆器触。律云若酥、油瓶不覆，无净人者，自手捉盖悬置其上，即缘净也。
三、及下，俭开八事，又四。初叙缘开。下列八事，上四相别，二食、两果同开不作余食，总有五事。所以分者，由本缘起，四物别来故。此下，示罪相。恶触、内宿，则兼不受、残宿；既开自煮，义兼坏生。文开内啖，谓果菜为食；不开外损，即斩坏草木。文中若列，恐谓俱开，故云滥不显也。若下，明还制。顺开成犯，即属前科。
斯等广文，如钞备列。缘会须开，缘静即闭。前虽宿、触，开故无染，不须翻也。
二中。指钞，文见四药，约缘开闭，大同于此。前下，决上缘净，无染不翻。
前门不应为而为，此门应为而不为。两乖法网，双获一罪。
三中。上列诸缘，涉于两门，故须简辨。如俭开缘，既遇丰年，不应宿、触，而反为之，即不应为而为也。先虽开听，今须还制，而反不依，即应为而不为也。前是作犯，此即止犯，虽复两乖，同归宿、触，故云一罪。
三、体不净者。如十诵、多论，贩、博财食治生道人，所获福会，罪过屠宰，虽不宿、触，义不听用。乃至造像不合兴敬，纵使施僧，亦不合受。以心随之，续作不绝。本不许翻，纵翻终染，由心在故。若身死已后，都收入僧，以心绝故。
体不净中，初引十诵。身虽出家，经营为活，故号治生道人。以所得财，求福设会，持戒比丘不得受用。罪过屠宰者，彼云：屠儿止害一生，贩卖一切皆害。故造像不礼，施僧不受。以下，出制意。本下，示体秽。若下，明死已入僧。
四者，体净。如十诵中，比丘食竟，以食不净钵与净人，彼洗竟还置僧器中。由一心与故，名之为净。又与沙弥担食，后沙弥得已，还与比丘；以先不共要，随施取食。五分中，自食残者，施净人已，明还施者，如法受之。皆谓决心弃舍，无再畜心故得。
体净中，初科，十诵，初明决与净。食不净钵者，谓已用食者。又下，次明互易净。彼随施取食下，有反此不得一句，谓若先共要，即非体净。五分明还施者，谓净人不食，明早还施比丘，得受。皆下，通决上文。
如本新净器物、柴水、衣帛，本非饮啖，触、宿非罪；水是大开，何得有染？
次新器中，初科。诸物器分新、故，余则不论。明了论水名大开量，不须受故。
僧祇中：比丘洗不受腻器，著水然火。既涌沸已，令人知之，著米安中，不得更然，并使净人待。重沸已，如法受，受，然后重煮。
次引示中，初科，僧祇。不受腻者，即是新器。不得更然，护自煮故。受已重煮，同温食故。
今多有人好心然火，致触僧器，皆是自煮。律开然火，乃是未下米前，又是净器故也。今时并腻，腻是食余，有触、煮者，津尘通染，故不许。
二中，初叙非。具有二过：一则恶触，二则自煮。律下，显过。律即僧祇。虽开然火，而非触、煮。今则反之，违教有罪。
如上僧祇，知水器等无腻，体净。僧器新净，有触无翻。以异别人，故触获罪。体无腻染，翻何所翻？
三中，初准前文。僧下，决新器。以下二句，释上有触；体下二句，释上无翻。
有人言：僧祇律中，船在水中，车驾牛时，比丘虽触，无罪，体净。今解不然，此由牛、水缘来故开，缘去便染，不同水器当体是净，无缘来也。
斥非中。僧祇，彼云：若船上载谷，覆以芦席，比丘坐上，不得问名字；若大车上载诸谷，上覆者得坐同上。古谓体净，今判缘净，如上所列。牛、水缘来者，彼文云：若风波漂船在岸，一切不净；绳篙不离水名净。又云：忽即车翻离牛者，一切不净；若牛、绳尾未离车名净。准知古判不足取也。
二、明护掌法。
初护内宿者。如五分使人于不净地洗菜未竟，明相便出，不犯，以无心故。四分中，客比丘持食来，觅净地未得，明相即出，亦不犯者，据本无心与食同宿，忽经明相，非是罪缘，故开也。
二、掌护法，内宿中。二律经明皆开不犯，并约无心通之。
内煮、自煮，无文开护。由煮缘时长，不可奢纵，故永闭也。唯除荒俭，口法尽形，余无通处。
二中，初明永制。二煮缘长，无容忽忘。唯下，次明缘开。俭缘如上，及加口法尽形一药，已外不开。
恶触一种，如前缘净，诸律通开。必非难缘，宁死无犯，由辄触捉，失圣仪故。如五百问中昔有持戒知事比丘，性以急故，指挃僧器，令收掌之，后堕啖粪鬼中云云，如彼。又智论、僧护诸经，盛明业相云云。
三中，初示缘开。必下，次明制约。初出制意。失圣仪者，钞云为现大人相故，三世三圣并不自作等。如下，引诫。五百问云云者，彼又云五百余年不见浆水，正欲趣厕，护厕鬼神打不得近等。智论云：若沙门福田食，以不净手触，或先啖，或以不净物著中，死入沸屎地狱。僧护经，彼因僧护比丘游海边，见诸地狱，多是迦叶佛时比丘触污众食、不给客僧等罪，故受此报。文有一卷，须者看之。又护净经云由有宿、捉等，众僧食不净，后堕臭屎池中等。
三、明通塞者。药、罪分二。
三、明通塞，复开两门。初分四药，对四罪有无；后随一罪中，用四位简辨。但有罪为通，无罪为塞，用此寻文，昭然可见。
前明四药者。
据论时药，定具四罪，即内宿、内煮、自煮、恶触也。由资报是强，贪贮又甚。
初时药中。资报强者，气味殊越故。贪贮甚者，日别常须故。
余之三药，不加法者，事同时药。
余三药中，初科。同时药者，具四罪故。
若加法者，恶触一罪，开于非时及七日药。若越其限，则非教也。
次科，非时、七日中。恶触开限内，已外则不开。
古师云：七日加法开内宿、煮。此无文也。僧祇，七日寄僧净地，则有宿、煮，明矣。
宿、煮中。初引古判。欲彰自任，故责无文。下引僧祇。既安净地，验知古非。文明七日，非时无宿，内煮同闭。
自煮一罪，义亦不开。若变生者，则失受、不净，何得后加？若不变生，重煮非犯，犹如净地无内煮也。
自煮中，初义判。若下，释所以。自煮一罪，唯局变生，失受、成触，义无再加。熟物非犯，引类可知。
四分文中，但解尽形开四罪故。七日不列，明不开也。若未加法，例不许之。故僧祇自煮姜汤，不得饮也。谓是生者，有变熟故，必是干者，如律开之。
后尽形中，有二意：一、显四罪通开，二、证前二不许。若下，遮疑。恐谓未加亦通开故。僧祇姜汤不开自煮，与上相违，故加义决。
此圣言量，不可轻也。生涯渐迫，日月逝矣，徒恣口腹，死终不随。可为心师，于此见矣。余常睹行德诸僧，康健之时，清举高世，及乎疾苦，知何不啖？保命如斯，终归后世。无识之俦，未曾隐括，排斥教网，希贪口腹，为之陷溺，如是长劫，诚可悲矣！
结斥中二，初指教以劝。生涯迫者，死将近也。日月逝者，年光速也。死不随者，弃其所养也。可为心师者，劝其自励也。余下，指事以斥。初叙其乖谬，保下，叹其愚暗。无下，责其毁教。耻躬不逮，轻贬律乘，谓为小教。不披圣教，故未隐括。陷溺长劫，无出期也。
二、明过中，先缘，后法。
次明罪中，分缘、法者，缘即四过成犯之缘相，法即以罪对四法之通塞。
初约缘明，且据内宿。四分文不了。
初缘，标示中。四分但列罪名，而不明人位差别，故云不了。
如十诵云：共三种人同食宿不应食，食得吉罗。初、共比丘，谓与同宿也。二、比丘僧者，谓一具戒者同宿，则通一切皆被染也。如四分残食戒云：今日受已，至明日，一切沙门释子受大戒者，皆不清净。此通僧也。或释疑故：如衣不净，犯起别人，谓食同此也。衣有别属；食味是通，故一切染，则通余也。三、共与学沙弥者，由行违体顺，相同故染也。尼中有四，加式叉尼，同宿，同罪也。
十诵，内宿中，初科，初总示。初下，别列：
共比丘者，即约别人，自染己食也。
二、比丘僧中二，初约通染释。谓宿约别人，犯通僧故。下引残宿，类显通僧。或下，次约释疑释。衣别食通，恐滥须出。
三、与学沙弥，即学悔也。尼中三并同僧，唯加式叉。
故彼文云：言内宿者，羯磨结净地已，僧坊内宿饮食者是。若取后制，义通净地。约相从文，违教无宿可知也。
次科，初引文。若下，义决。上文但云僧坊，后制须通净地。据文似净地中达教不犯，故云约相等。
十诵又云：言内熟者，结净地已，僧坊内煮饮食者是。文言自熟者，大比丘自作，如上三人，互不应食。言恶捉者，未受而触是也。比丘自取果与净人已，而从受啖，制犯吉罗，名恶捉也。
后三罪中，初明内熟。熟即煮也。文下，次明自煮。指上三人，即比丘、僧及学悔也。言下，三明恶触，有二：一、直尔自捉，二、捉令人受。
多论：共宿三种：若受食已，作己有想，不共同宿，经宿吉罗，食则犯堕；若自捉食名恶捉，捉时吉罗，作己有想，经宿亦吉罗；若食不受不捉，作己有想，经宿吉罗，食亦吉罗，此内宿也。若食作己有想，纵不共宿，经宿吉罗者，以心贮畜故犯。四分无文，义岂通许。
多论中，初通示三种。初位，准彼合云共宿、不共宿，今文写脱。共宿犯吉，即内宿罪；不共亦吉，如下自明。犯堕即是残宿，以先受故。二中，经宿吉者，即内宿罪。三中亦然。初、受，二、捉，三、不受不捉，历句次第，在文可见。若下，别释初位，虽非同处，己想不殊。
后对法分别者。约位有四，处、时、人、食也。
先以内宿，约处明者。不通他物及不周地，由遍坊界俱是开故。余二净地，若僧坊无人，亦无宿也；有人，不开于净地。二净有人，不免内宿。就时要经明相。就人在三，据知故犯。律云：远来持食，狗衔在界内，风吹果堕，皆无人知，是食净也。就食二种：长足则犯；未足则无，以生相相连，运运动故。自散种子，后生非罪，不可言宿。
后对法中，四罪，各以处、时、人、食四位简之。内宿，对处，他物、不周，二并无过。余二净中，内宿约人，故僧坊有物无人不犯，净地食处有人不开。二净，即处分、白二也。就人在三，如上三种。据知犯者，罪随心故。引律三缘，证上须知。远来持食，即客比丘入界觅净地未得，明相忽现。又律云：时有狗从净地衔食至不净地，诸比丘白佛。佛言：净。诸鸟兽衔亦尔。风吹果堕，如下自引。食取长足，种子已变，未熟非犯。
二、明内煮。就处不通四净，以法加简故开煮。二作法外，僧坊院中，便有恶也。就时通昼夜，就人通七众，就食通生熟，并可类知。
内煮中。就处，他物不周，通界并无，处分、白二，须简内外，故云二作法外等。恶即罪也。时、人及食，三并通者，皆有犯故。通七众者，据能煮为言；若论所犯，局上三人。
三、明自煮。就处通坊净，以乖仪式，讥过同故。就时通昼夜。就人则局僧中三位，尼则有四。就食但局生，熟则开重煮也。
自煮中。处、时两通，并有犯故；人、食各局，以下众通造受，熟食许重温。
问：律开式叉尼为尼造食，又过、受等，今云何闭？
答：如上所论，据行仪也。有沙弥尼，理须令作；必无，开造，如俭开缘。
问中。上云尼有四人，式叉在中，违律故问。答中，据行仪者，即本制法，有人不许，无人故开。
四、明恶触。就处通坊净，就时通昼夜。
恶触中。处、时可解。
就人为论，具戒有三。一、不受而捉。如上十诵、多论所除。二、腻势相连。如十诵中手巾裹钵，日须一洗，由食腻尘能染后净。三、任运失受。何者是耶？时药过中，受法自坏。余之三药，不加法者，类同时药；义加口法，各越所期，本触名触。
约人，成触中，初科。一中，指上律、论，即前缘中。除即简也。二中，腻染后净，即污触也。三中，时药过中，三药过期，皆有失受、恶触。义加，义合作若。本触名触，谓本开触之物，今乃成触也。
净人有一，谓腻染触。由失受故，自执令授，前食污手，又触余净，故唯此也。若如法授，事同新受，洗手加者。此净人手不须洗秽。
净人一中，初明非法。前食污手，即前残食污净人手。若下，次明如法。谓不自执，直令净人授之，比丘洗手再受。净人不须洗秽，以如法故。
又就比丘是触非犯：一、为受而触，如行羮饭等；二、遇缘失受，如多论中净人来触，更加法等；三、破戒故捉，律云不触者净；四、持戒误触，如上缘净。
次不成中，初科四缘。二中，触失更加，再受而触也；三中，即诸比丘相嫌故触之缘；四、指缘净，即上僧祇忘误触捉等。
重张四句：一、触而非恶，如律中忘不受果，持行方忆，见净人时，如法而受；二、恶而非触，如文，欲令他得不净食故，于沙弥边触食等，止坐触者，不触得啖；三、亦触亦恶，即怠堕奉持随造者是；四、非触非恶，清净食也。
次历句中。初句忘故非恶，才见净人，即应置地从彼受之。二中即上破戒故触也，沙弥受食，故往触之。坐即坐罪。三、四可知。
上约人竟。今就食论，通其生、熟。故律中，自种菜生，以变动故，无宿、触也。
食中，初明通犯。故下，别示生物不犯之义，虽曾手种，变故非触。
四、相覆堕者。若非净地，有诸果、菜未长足者，运运变易，未可论罪；随取及时，将入净厨，服用无过。纵就捉触，但名坏相，由色变故；不名恶捉，以本生故。坊、净两处，互生互覆，依其本地有净、不净，不依所覆说净、不净。
四、相覆堕，初科。初明大界生物。纵捉触者，谓未离地时。坊下，次明二界互覆，并依根判，故云依本地等。律云：时有树根在不净地，枝覆净地，果堕净地，诸比丘不知为净、不净。佛言：若无人触，自堕者净。又云：树在净地，果堕不净地。比丘不知为净、不净。佛言：净。
问：何故律中作意堕者，说为不净？
问中。律云：若风吹、雨打、猕猴、诸鸟触堕者，佛言：若不作意欲使堕者，净。反显作意则是不净。若云约根，何以律据作意判耶？
答：此谓非净地果，长足既久，作意欲堕，有贮畜心，便成内宿，故说不净。若不作意，则无心畜，长足自堕，不成同宿。
答中，初科。一是大界，二又长足，畜心故犯，无畜无过。
律中：风吹、鸟堕，听食无罪。五分云：非比丘所为，见果落非净地，使净人拾聚，经宿。白佛，因制：不知地非净，听食；若知，不得食。又不得树上得果，试看生熟，便获罪也。
次科。四分如前。五分非净地，即大界，约知、不知，判净、非净。又下，亦五分文。试看获罪者，准钞即是恶触，此据已熟为言。必未长足，准前但名坏相，则非恶捉。
五、净果菜法，分三：制意，处人，作法也。
初、制意中。明了论疏云：诸外道等谓草木中有命根想。律中亦尔。若不制者，则为轻诃，令彼获罪。又与白衣无别，不生恭敬故，便结斯戒。又外道法中有火、刀两净，自伤、鸟啄、爪坏则无。佛制净法，高胜于彼，皆生深敬，故有斯益。
五净生种，制意中。了论：初、为遮谤；又下，次、异白衣，彼无净法故；又下，三、异外道，彼有两净，佛制五法。故有斯益，通结三意。
二、明处人不同，义张四句。初、人果俱净地，大善，如法。二、人果俱非净地，成净，不得食，以内煮故。不妨及余众。三、果在不净地，净者在净地，若以刀、火、爪作净，成净，不可食。爪、刀虽非内煮，以非处故。四、果在净地，净者在不净地，成净，得食。后之二句，依十诵文也。
次处人中，初二句可解。三中，三净俱不得食，刀、爪非煮，故下通之。四中，人虽非处，果非内煮，故得食之。后下，指所出。前之二句，诸律皆然。
三、净法不同。
四分•药法中十种，五种净种、净根。广如钞。
三、净法。四分中十种是总标，五种净种、净根是别示，根、种各五，即为十矣。净种五者：一、火，二、刀，三、疮，四、鸟啄，五、不中种。净根五者：一、皮剥，二、㓟皮，三、腐，四、破，五、瘀燥。
僧祇中。果核者，火净已，听食。若但皮净不火净，食核者，堕；若火净不皮净，皮核俱食；俱不皮、火，一提、一越；要须俱作法，始成无犯。余如钞说。
僧祇，初通示。若下，简辨，有四句。初句食核堕者，即坏生故。若下，即第二句，以火净通坏相种，故不论罪。俱下，即第三句，二俱不净，双结可知。要下，即第四句，二俱净也。下指事钞，四药广之。
五分有十种净法，大同四分。加水洗法，律中，水洗连根菜即是净者。如初生蓼萝等，未有节故，且从根种。如洗有节，方从火净。
五分，初指同。加下，示异。本律十法之外，亦有此法，即水洗为净。下简蓼萝，即萝勒蓼，似今兰香。犹有节者，即是节种，故加火净。
母论中说水所漂者，尘所坌者，此并相灭，不可坏种也。
母论，水、尘坏相，终须火净。
僧祇云：多果同器，随一被净，余者通成。别则不成，必须相及故。甘蔗著叶，茎茎净之，无叶者合束成净。准此，一盘生菜相种和杂，相已洗净，种未火触；纵火触相，种犹非净，相种相隔，又不相通，例余蒿草有隔非净。
离合中，初科。初引文。别不成者，谓不同器，不相及也。甘蔗有叶，以相隔故，须逐茎净；无叶相及，故得合净。准下，义决。相即茎叶，种即结实，由为叶隔，种须别净。
明了论中有四句。一、自加行净者，非言自作成法，然自作有益。如果子一聚，若未净者，但食皮肉，一一吉罗；食核，一一提。若以火触聚中一子，止得一吉罗，余皆成净也。以成净故，无一一吉一一提，岂非利益？乃至爪净，例同此也。二、他加行净。三、自他净，共净人作故。四、非自他者，物若自伤等是。此四种净，不但约一物成；于彼聚中，若一被净，所余皆净。
了论四句中，初总示。
一下，别列。初句比丘自作，故云自加行净。止得一吉，即自煮罪。若但刀、爪，但是坏相。若据自煮，本不合食，钞引十诵，除火触者，准是开法，义非常途。二、他加行，即净人为净，易故不明。三、四可解。
此下，通结。非但一物成者，谓不独触者成净，随物多少，一切皆净。
疏解云：如一聚桃李，火触一已，余皆成净。或以刀破、爪伤一子、一相，一聚亦成。余皆例尔。作净之体，本以为法，非永不生，故曰净也。但成仪式，名沙门净。
疏解中，初释通净。一子、一相，子即是种。余皆例者，上文且举桃李为言，自余诸物，皆可例说。作下，次出净法本意。既但名净，但是作法表心而已，欲彰沙门动有仪法，如上制意，杜绝讥诃，简异外俗故也。
释受法篇。
篇目中。若据本文，始于三归，终至尼受，法有多种，如疏总括，不出四位，故云诸戒。受谓所受之心因，法即能授之仪式，如疏自解。
戒法理通，义该道俗。以五戒有犯，则具戒成难。故须条贯始终，体相明练。七众所受，次如下列。
就篇分二，谓标、列也。
初又分二，即标、释也。
戒法有几而言诸者？约人则七众不同，约体则四位阶级。故二众大受为一位，同奉具戒无愿也；二众沙弥为一位，同奉未具有愿也；两部在家为一位，同奉五支之戒也；净行信心为一位，同奉九支斋戒也。由体同故，根转戒存。报殊仪异，就缘类别，故曰诸也。
本文，标题，释诸字中，初科，初牒问。
约下，释通，又二。
初、总示。人即受人，体谓法体。
故下，别列四位。每一位中，各兼男女。余三则人法齐等，第二则兼收式叉，七众备矣。初云无愿，已获具足，无愿求故。问：道定二戒，岂不欣求？答：今此且望别脱中极。定、道心戒，不假缘受，随功自感，故非所论。问：准善戒经，比丘具戒，为菩萨方便，岂非有愿？答：心虽企求，教有分齐。且据当教，故云无愿。二、明沙弥有愿，反上可知。三、在家五戒，不断正淫，但名婆塞；简下八戒，未彰净号。四、九支者，若据诸教，皆名八关；克实有九，故云九支。
由下，通结。上二句明体同故合。根转戒存，通该四位，男女互转，不复重受，可验体同。下二句明缘异故离。文列受法，一一位中，各有不同，至下自见。
问：式叉别位，理有异持，何不在者？
答：今据体论，如上分四。式叉，增其学法，据本但唯十戒。如何知之？以转根验，还同沙弥也。
初问中。以前四位，独遗式叉，故须问决。重加六法，出过小众，故云异持。答中，初指前通答。式下，显同小众。既云增学，明不发体。钞云：六法是其学宗，戒体更不重发。还约转根，证同小众。
问：体同沙弥，自有常学，何须增法，有违缺戒？答：由于女报性涉虚羸，即授具足，恐有轻犯。故增戒法，加辅灵神；必事陵践，随法更学。
次问中。常学即十戒也。六法制行二年，中间有犯，还复从初，故云有违缺戒。答中，初叙报劣。故下，次明制法。辅，助也。灵神即心识。下云：六法练心，恐轻犯故；二年练身，恐有胎故。
所言戒者，谓禁约、止善为宗。虽有作用，终须谨摄，有越常规，无非制约，故云止也。有人言防非禁恶为戒者，非无一相。然佛有戒，未必防非。戒通善恶，不可偏解，余如别显。
次释戒中，初示今义。禁约言通，止善名局。以局简通，即知善戒，由止成善，故云止善。虽有等者，会通作持，依法离过，还归止摄，则知止善通收二持。有下，斥古解。初引古。非无一相，但得止义故。然下，正斥。上二句斥防非。戒必防非，人何有犯？故知须假行人随中严奉，始可离非，故云未必也。次二句斥禁恶。屠猎所持，亦名为戒，今云禁恶，但局善戒，故云偏解。下句指广，即事钞中卷，戒疏初卷也。
所言法者，法谓楷模。凡所准酌，咸有缘相故也。
三中，初示义。凡下，指文。下诸事法，散在教文，今师详括，布列成仪。缘谓成缘，相即法相。
所言篇者，谓章句分齐之名。自古无纸，用竹编简，韦连束之，随章为束，即号为篇，故字体犹存竹也。后汉蔡伦方捣树皮，为纸初也。
四中，初释名。自下，指事。简即竹片。韦即皮绳。捣皮为纸，起自后汉，故云初也。
所言第者，谓是居处王侯之宅，从此得名。篇次在此，故云第也。
五中。俗中第宅、第铺，皆取居处次第之义。
所言三者，从文其实次二，约义乃是三前。
六中。从文次二，谓从初集法来，即当第三；约义三前，谓从正宗来，即当第二。
不觉顺世间言故，得勒兹消判。余前后文，可从此例也。
示意中，初点前言。不觉者，明非意也。顺世间言者，随俗谛也。勒，约也。余下，指例。前后九篇，宜同此释。
所言戒法理通下，释成俗受也。古来集法，多削在家，便制疏云：律制内众，不被外部。今据律文，通收清信，禁束三业，为道阶梯，理须明练是非、通塞、成败。何以知耶？如来设教，类同空界，随立一相，摄修皆尽。五戒被俗之法，五体通道之规，持犯相扶，难遮齐则。由斯弘义，事必书绅；恐涉生常，故前标释，可通鉴也。
释注中，初略判。古下，二、委释，初引古。今下，叙今，又三：
初明所据。三归、五、八，并见受戒犍度。为道阶梯，十、具渐次故。律被内众，兼明导俗，故今集法据此为量。
何下，次推教意。同空界者，虚空有二义：无边义喻，周遍也；包含义喻，摄机也。且举五戒，显上一相广摄之义。被俗法者，约相局也。通道规者，据体通也，善生经云此戒甚难，能为沙弥、大比丘、菩萨戒而作根本是也。但淫分邪正，罪无篇聚；至于大重小轻，方便趣果，义则不别，故云持犯相扶，字或作符。注引善生具问遮难，与道不异，故云齐则。
由下，三明须立。弘即训大。书绅出论语，彼云：子张书诸绅。恐涉等者，出注意也。
就篇分二，谓道、俗也。
就初俗中，位分三别：初、受三归；二、受五戒；三、受八戒。
初、三归中。诸师冥目诵习授之。讨论经论，大有弘致。既为师匠，义须通博，使受成济，彼我无虚。背此师心，多符妄习。故为分途，启疏户牖，披文见意，是为得也。
次科，俗法，三归。叙引中，初文，初指非。心无所晓，冥目诵文，恐遗忘故。讨下，次责昧教。经论即下引多论等。既背圣教，每事师心，心即妄习。符犹顺也。故下，示文意。分途即下诸门。户牖即门下之义。
古人有言：文疏之作，当从三易：一、章句易读；二、文字易识；三、辞义易达。则为尚也。今世笔者，反成三难。章句蹇涩，牵引梗舌，一难也。多专俗习，不涉本文；苍、雅、篇、统，目所未瞩；弁辡甄蠲，文理全别；不羞多列，令人心惑：二难也。援引事义，翳文略指；相似余辞，未能显别；自非对读，更须解出：三难也。故摘瑕累，意存通教。岂事藏密，方称能也？余如常引，经即其伦。
次科，初引古。三易，沈隐侯云：文章当从三易：易见事，一也；易识字，二也；易读诵，三也。
今下，斥世三难。牵引谓句长。梗犹碍也。俗习，谓世俗相传，无典据也。苍颉篇、尔雅、玉篇、字统，四皆古贤字书，彼皆未见。弁，皮变反，乃古制皮冠。辡与辨同，谓罪人相讼，古疏并作辨字用之。甄字训简，蠲字训除，彼亦一混而用。翳文谓不显所出。略指谓引词不备。相似余词等，谓隐而难见。若欲解者，须用本文对读，不然又须注解。
故下，显示今意。初二句示离过。次二句明异古。后二句显从要：上句明不广破；下句标今所法，谓同经论，直显其义也。
何以然乎？故萨婆多云：三归、五戒，乃至别脱，由佛出故，开立此法。但轮王、梵王说世间法，惠利众生，故十善、四弘，劫初便有；未能清升，超越世境。法王出世，不为世善，要断烦恼，远出界系，故明戒善，令依具修定慧等行，集生有本，此其意也。故律云：为调三毒令尽故，制增戒学也。母论云：有五种三归：一、翻邪，二、五戒，三、八戒，四、十戒，五、具戒。唯具戒者，不行于今，余四通有。
三中。初句征上直显之意。故下，引文以示，归戒功胜，不可隐略。论文初举归戒所出，文略十戒，故云乃至。别脱即具戒也。但下，比校优劣。初明世教之劣。轮王是人主，十善化人。梵王是天主，以四弘化人，即慈、悲、喜、舍四无量心。不待佛出，故劫初即有。报在人天，故未超世境。法王下，次明归戒之胜，莫非断集、脱苦、修道、证灭也。四分三毒尽，集因断也。母论，三归该通五法，足彰功胜；独后一种，八年制断，故不行耳。
上来叙引其致。今初翻邪，义须分之：初、明业体；二、归依本意；三、约境宽狭；四、境通真伪；五、作法不同；六、对趣分别。准多论中，随义分六。
义门，分章。结前标后，分章为六。准多论者，并是论文，时参解释，但彼无科约，今疏以义分之耳。
初中，多论曰：言三归者，以何为性？
初门，引问中。性即是体。
有论者言：教、无教性。此就所发教之业，从体明性故。若淳重心，有无教也。无教者，此明业体一发续现，不假缘办，无由教示方有成用。即体任运，能酬来世，故云无教。今时经论，多云无作，义例同也。
初解中三。初、正定体。教、无教性，彼论续云：受三归时，胡跪合掌，口说三归，是身口教；若淳重心，有身口无教。此就等者，疏家断也。教为能发，由教发得无教，故云所发教之业，即以无教为性也。无教者下，二、释名。一发谓初念，续现即第二念。教犹使也，谓非教使之然，任运自然，酬因感报故也。今下，会异，即善生、成论、杂心等也。余如戒业章中。
又云：三业为性。谓从初发业者为名。故云：互跪合掌，口说三归，是身口教。因具而发，能存于有，故名为性。
次师中，初示体。三业即是前教。谓下，今判。故下，引证。但云身、口，意在二中。因下，示立所以。具即身、口。有即来报。
又云善五阴为性者。色身恭敬，识、想、受中缘法翘注，并由善本，便生善行无贪等三，摄御斯法，能生后有，故因得名也。由诸众生依法受归，随其心力，有善业起，扶助形命。若轻浮心，体是无记，不发无作。
三师中，初示体。色身恭敬即兼口说。三心缘法，此明初受，故为善本。行心摄御，随起奉持。五阴备矣，因以名焉。斯法即三归功德。由下，释所以。依法受归，即初受也。随心力者，即随持也。此师亦据能发明体，虽兼色阴，发必由心，故下准论证成心起。
二、解归意者。
论云：以三宝为所归。所归以救护为义。如人获罪于王，投向他国，以求救护，彼王敕言：汝求无畏以投我者，莫出我境，莫违我教，必当救护。众生亦尔，系属于魔，有生死过；归向三宝，魔无如之何。
第二，归意中，初文。初句示境。所归下，显义。如人下，举喻。众生下，合法。上三句合上获罪于王，下二句合上投向他国。魔有四种：天、阴、恼、死。未归三宝，皆系属焉。
论云我境即四念处，他境即五欲也；我教谓心师也，他教谓师心也。魔者，梵本具彰云魔阿罗，此方略之，但置上字。后人加鬼，不入字书。依唐译之，则云杀者，能损众生法身慧命也。
次科。四念为我境者，是佛所教，可依住故，即身不净、受是苦、心无常、法无我。四皆如实而观，故云念处。五欲为他境者，是魔所住故。佛则以心师法，魔则舍法任心。魔是略梵，据字本体，从手从石；世谓鬼趣，相传加鬼。篇、韵有之，知非古也。翻名释义，在文易解。
彼论又云：如昔有鸽为鹰所逐，移入佛影，泰然安乐；在身子影，战怖如初。乃至如来习气尽故，久修慈悲，能为物护。
次科，引缘。意彰唯佛是可归故。准论，初在舍利弗影，后入佛影，故云移也；今文互倒，取其意耳。乃至者，彼云所以尔者，佛有大慈悲，舍利弗无故；佛习气尽，舍利弗未尽故；佛阿僧祇劫修菩萨行，舍利弗六十劫修苦行故。文但举佛三胜，对之可见。
问：如上所列，审能护者。提婆出家，本归三宝；何造三逆，入阿鼻中？
答：夫言救者，救于可救。恶深罪定，是以叵救。
引问中，初问。上二句蹑前。提下，正难。提婆达多，此翻天热，生时诸天心热故。三逆者：出佛身血；破和合僧；打杀莲华色尼，即杀阿罗汉。生入阿鼻一劫受苦，是则三归不能护之也。答中，以其难救，故所不救。
问：若罪叵救，无罪未须，何须能救？
答：调达初归三宝，心不真实，常求名利，自号为佛，有竞化过。虽有神力，息机不救。故经有说：解心能改，志性未回，终名拔济；如此之人，不名阐提。又如阇王造逆入狱，以归深信，阿鼻罪灭，转在黑绳，如在人中七日受尽。又调达虽在阿鼻，以本归心，受苦亦微，有时暂息。故知三宝所归无虚。
次问。有罪不救，无罪不须，救义安在？答中，初约不救释。息机谓不施用也。故下，次约能救释，又二。初、约开解释。解心改者，了知正道故。志未回者，犹行邪行故。阐提此云无信。又下，二、约转业释。阿阇世，此云未生怨，囚杀父母，造二逆业，后于佛所忏悔受归，转阿鼻一劫之长，为黑绳七日之短。调达亦尔，虽不能易处，亦由归佛力故，苦微有间。如报恩经中，佛令阿难往狱问之，调达云我在此得三禅乐。然此小教，且据实论，若约大乘，莫非权行，经云示现三毒及邪见等是也。
三、宽狭者。
论云：通归三世佛，同法身故。不独归释迦，以是别故，不名归也。
第三门，初宽狭者。释迦境狭，三世境宽。小教明三世，以六佛为过去，释迦为现在，弥勒为未来；十方现在，教所不论。若归一境，余则无心，故不名归。
若尔，有诸天等，于七佛中，各自称言某佛为师，我为弟子者？答言：不尔。诸天别语，何足为定？亦称一佛为师。亦有言归三世佛者，直以一佛为证，何妨意表实通三世？故毗沙门说归依三世佛也。
问答中。论云若尔，诸天自说我是迦叶佛弟子拘留孙佛弟子，如是七佛中各称等。答中，初通示。别语即各称也。亦下，别释。虽皆称一，而通局有异，故非一定。下引毗沙证成通意。
四、约境真伪者。
第四，境真伪者。法身佛、灭理法、第一义僧，名真境也。色身佛、经教法、凡夫僧，名伪境也。
论自问曰：何以所归名归依佛？此释三宝名义也。因又答云：归依者，回转也。即归一切智无学功德也。
明佛中，初科。初引问。此下，疏家点示也。答中，初释名义。众生无始背舍三宝，今回昔心转向圣境故。若约大乘，一体三宝，反照自心即名回转，如别所论。即下，示所归。戒定熏修，因成果满，五分法身，名一切智无学功德。
问：此中归佛而云无学者？
答：无学之名，义通大小。然小教谈佛，与二乘人断证同故，如鹿苑初度五人，名六罗汉。
若尔，与下第一义僧何异？
答：断证虽同，三乘位别。二乘实证，佛是权方。
又问：为归色身，为归法身？
答：归于法身，不以色身为佛故。
次问，答中。依法身体，现起色身。若归色身，则逐末忘本；若归法身，则本末俱得。故云不以等也。
问：何以出色身血，得逆罪耶？
答：以色身是法身器故，法身所依故，害色身得逆罪。故智论云：如泥、铜等体，无记也，非感罪福；以成法身相，随前敬慢，有罪福也。
三问。以出佛身血，约损色身而结罪故。答中，初约义释。法身无相，假色以彰，如物在器，伤器则损物。故下，引证。彼明形像，可为今例。
又问：何所归者，名归法耶？
答：归于断欲、无欲、灭谛、涅槃是也。
法中，初问，答中。三果见思，通名为欲。断欲即学人。无欲即无学。由断故无，无即灭谛出世之果，灭即涅槃寂灭之理。此所归法体也。
又问：为归自身尽处，他身尽处耶？答：自他尽处，俱可归也。
次问。尽处即上灭谛。为归自己最后所证，为归他境已成就者？答文可见。
尽处者，谓灭谛体，即三谛所无之处是也。由诸众生闻佛正教，依观修行，集因既倾，苦果便丧。诚由正道之所对治，病除药灭，即尽谛也。若药不除，又是其病，如筏喻者，可以情求。故取自他法所成德，即三谛所无，方为正法。不但言说为法。既是非情，知何用功？
牒释中，初文为三。
初、总示法体。灭谛、尽谛，翻传异耳。
二、由下，别叙修证。初明苦、集二谛，所谓知苦、断集。集因即三毒、四住。苦果即三界六道。诚下，次明道、灭二谛，所谓修道、证灭。正道即三学、八正。病即苦集，药即道谛，尽如病差。
三、若下，重遣法见又三。初、举喻。金刚般若云：汝等比丘知我说法，如筏喻者，法尚应舍，何况非法。若通喻四谛，苦集如此岸，灭如彼岸，道喻船筏；不舍船筏，非至岸矣。故曰可以情求。故下，二、显体。法所成德，法即八正。苦、集病亡，修道药遣，二执已破，空理现前，即三谛无处，是圣所证。不下，三、遮妄。灭理体寂，故是非情。非口议、心缘所及，故云知何用功。
上明自身尽处，即初果受归。谓倾三结，三随结转也。今时下凡所受归者，俱是他身所尽处。
次拣凡圣中。初明圣人归自，以自证故。三结即三谛下各有结惑。结惑既破，三谛乃亡，转归灭理，故云三随结转。今下，次明凡夫归他，由自未得，故归他证。
须如此知识，不但诵语而得成归。鹦鹉之喻往往亲瞩，宜改辙也。
三中，初句劝学。不下，斥非。鹦鹉，能言鸟也，但学人语，不知其义。往往亲瞩，言多见也。
问：为归俗谛僧，为归第一义谛僧耶？
答：不以俗谛为僧，以杂烦恼故。要以第一义谛僧。
三僧中，初问。内、外两凡、薄地凡夫，名俗谛僧。初果已去，名第一义僧，由证第一义谛无生灭理，从所证为名。论云声闻学、无学功德，是则通收四果、四向也。答文，可解。
若尔，佛与提谓受归之时，不应言未来有僧，汝当归依？
今解：以俗谛为第一所依处，故言未来僧。又欲尊重俗谛僧，故言未来有。实而言之，真谛僧者，常在世故。
再难中，引佛为提谓长者授归之词。既言未来，即世俗僧，违上答也。解中有二，初约所依释。以真依俗，故举俗召真。又下，次约尊重释。恐谓未来无真实僧，于世俗僧辄生轻慢。真僧常在，何限未来？
五、明作法不同者。
善见云：三归有二种：一、别受者，言归依佛，归依佛竟，余二归亦如是也；二、总受者，如常三受、三结也。
第五，善见。总、别二受，随意准行。
多论云：受三归者，先称法，后称佛者，不成。若无所晓知，说不次第者，自不得罪，成受三归；若有所解，故倒说者，得罪，不成。
多论，彼先问云：佛以法为师，于三宝中，何不以法为初？答：法虽是佛师，而法非佛不弘，是以佛在初。余如疏引。无知失次，迷心故成；有解故倒，故心不成。
问：佛亦是法，法亦是佛，僧亦是法，正是一法，有何差别？
答：虽有一义，相有差别。以三宝而言，无师大智一切功德是佛宝，尽谛涅槃无为是法宝，声闻学、无学功德智慧是僧宝。
次问中。准戒疏：三宝有四：一体、理体、化相、住持。然一体局大乘，理体通大小。且就教限，理体无别，以为问端。三宝互望，佛僧无体，同归一法，则无三别；欲明互倒，何意不得？答中，初标示。一即据体，别乃约相。以下，别释。佛、僧能证，法即所证。能中，师资位分，故三恒别。佛云无师大智，对下僧宝，从佛所闻，专自利故；法云无为，简异佛僧，皆修证故。所以二宝皆称功德。彼论又云：以法而言，无师、无学法，为佛宝；非学非无学法，为法宝；声闻学、无学法，为僧宝。
又问：称于佛法不称僧者，乃至互少得成归不？
答：不成受也。
三、问答中。乃至互少，谓但称佛而不称法，或称法、僧而不称佛。
若尔，五分何为有一语、二语，岂非渐耶？
答：此是教法初兴，制后不得。乍得重受，更增法故。
次科。五分有一语、二语受具，故引为难。答中。初兴后废，故后不得。乍得犹言宁可，谓宁可从后重增，不宜从初减少也。
善见云：若师教言佛，弟子不正而言弗者，成受三归；若俱弗，则不成受。若师教言佛，弟子答言尔，或不出声，或语不具，皆不成归。或言音不同，如伧、吴两俗不相解者，应教其义，如是不杀，弟子答言解而能持，亦得受戒。
三中，初约音讹明成否。弟子言弗，师正资谬，故得成受；若俱弗者，师资俱谬，故受不成。若师下，次约异音辨成否，第列四异。后言音不同，即方俗异语。教使解义，既得受戒，例亦成归。伧，仕衡反，字书云：吴人谓中国为伧。中国即指京都，今之北人，与南吴音异也。
多问：得从三师各受一归不？
答：不得。
四问。多即多论。三师各受，答不得者，人、法俱异故。
又问：得一年、半年受不？
答：得随日多少受三归也。
五问。彼宗五、八局时，三归通故。
又问：从师受归，乃至五日，三归限满，故是师不？
答：一从受法，终身是师。如报恩经损叶之喻。
六问，恐疑限满师义绝故。答中。指经喻者，彼云：受具戒时，失十戒、五戒否？答：不失。但失名、失次第，不失戒也。乃至始终常是一戒，随时受名。譬如树叶，春夏则青，秋黄冬白，随时异故，树叶则异，而始终是一叶。今借彼喻此，以有归、无归虽殊，而始终是师耳。
六、对趣者。
五趣为言，皆得受也，除报重者。自余山间空远轻系地狱，皆成三归，除不解者。
第六，对趣，正明中。修罗遍在五道，故但云五趣。除重报者，别简下趣，以人、天二趣，自可受故。文举轻狱，鬼畜类知。除不解者，通简五趣，以人、天不解，亦不成故。
多论云：龙受三归，为优婆塞。又云：龙，畜生摄，以业障故，无所晓知，无受戒法。虽经中说受八斋法，但得善心功德，不得斋也。四分龙受三归，及贾人等，皆翻邪归，非得戒也。成实云：余道众生得戒律仪，经说诸龙亦受一日戒故。善见中，诸龙及神得三归、五戒也。
次科，多论，初明唯许受归。又下，次明不听受戒。无所晓者，畜类多愚，不堪持奉；准下得归，亦取知解。虽经等者，即善生中龙受八戒，论家防难，以意释之。斋即八戒。然是成论所据，即如下引。四分佛初成道，贾客献蜜，初受三归，次为龙受。今正明龙畜，因引之耳。下引二论，归戒皆开。善见神者即是鬼趣。
义准多论，据无知者，人犹不得，何况鬼畜？如余得者，谓有知解，律中制罪，尚结偷兰，以能变化知解人语，可以类也。
三中义准总判诸文，初判多论。如下，次释成、见二论。律中杀畜提，盗、妄并吉；若有知解，通结偷兰。由能奉持，故开得戒。
二、就文中，初标，后受。
萨婆多论云：以三宝为所归，欲令救护。不得侵凌故也。归依佛者，归于法身，谓一切智无学功德，五分所成；归依法者，归于自他尽处，谓断欲、无欲、灭谛、涅槃；归依僧者，归于第一义僧，谓良祐福田，声闻学、无学功德也。善见论云：并须师授，言音相顺。若言不出口，或不具足，不称名，不解故，不成。
初中。受三归者，但得法被身，为佛弟子，无戒可持。文中多论已下，显本从魔，归心正觉。具列三宝体者，以妄作者多，故偏列云知真归也。又引善见者，释成作法不易。依缘而受，亦不难也。
次解中，标文三段，初示立法分齐。次释多论。归正觉者，对上从魔，且明佛宝。正觉即华言也。妄作多者，人师授法，不知体相故。三宝多种，唯明理体，故云偏列。简住持、化相，故曰真归。如上义门真伪中说。又下，三、释善见。难易成否，在于明昧，故须师学，始可授人。
应云：我某甲尽形寿归依佛，归依法，归依僧。如是三说，得法属己。
我某甲尽形寿归依佛竟，归依法竟，归依僧竟。三结已。
律无受法，准诸论文具出。此但受归法，无有戒法，故论云：三归下有所加，得归及戒；若无加者，有归无戒。
授法文列得法属己者，明作法之时，知三说已，无作便生，故能所不昧于作业也。
次释授法，初科。三说已者，此据初念已前，通名为作。无作便生，即约次念，彻至尽报也。能授、所受知业成处，故不昧也。
后三结者，嘱授叮咛，令持在怀，不滥承奉。故经云：归依于佛者，真名优婆塞，终不更归依，其余诸天神。
次科，初示结意。故下，引证。西土外道多事天神，今既向佛，故云不归等。
下释有归无戒者，为除世疑。受五戒者，但依前诵，止是翻邪，无戒可得。又引母论，的处灼然，不容晦惑，彼我无益也。
三中，初释除疑。有人用此授人五戒，故特决之。又下，次释引证。初二句点文。有加无加，用分归戒；即此诚文，是准的之处。灼，明也。下二句诫斥。晦，暗也。
二、明受五戒法，义分为五：戒德高胜；简器堪能；作法延促；发戒时节；约相显持。
第二，五戒，列义门中。五义悬科、文相，如下配之。
二、随文释义，约文为三，谓标、法、相也。
就初标中。受五戒法，计是能授；文列所受，故随列也。
次释，标中，初科。计是能授者，以今立法，令师解故，然文中列相，但约所受。故随列者，示无他意也。三归、八戒，同标所受，例此通之。十戒已后，始标能授，亦是随列，无别所以。
经云：有善男女，布施满四天下众生，四事供养，尽于百年，不如一日一夜持戒功德。以戒法类通情、非情境故也。论云：由戒故，施得清净也。
文列经施不及持戒者，明戒德高胜，即初门义也。
释注，标指中。注引经云，亦善生文。
所以然者。初受戒时，已行三施尽众生界，故财有量，不及此也。尽形不盗者，已施法界有情之财。言不杀者，已施法界有情无畏。即用戒法行己化他，即名法施遍众生界。财为局狭，集散之法，能开烦惑恼害之门。戒法清澄，故绝斯事。
牒释中，初科。初、总示。以初受时，立誓断恶，遍生境故。财、法、无畏，是为三施。尽下，二、别列。不盗、不妄取，即是施财；不杀、无侵恼，即施无畏；此二自行令他仿之，即法施也。财施济彼困穷，无畏令他安乐，此二即慈悲也；法施使彼开悟，即智慧也。三者既备，其胜可知。财下，通结。初句示财施局狭：不具三施；不遍生境。集下，明财施生过。集则不免贪求，散则宁无取舍？得者则喜，不得则嗔。能开烦恼，故不及戒。
又云由戒故施净者。智论云：若不持戒，得财施者，多贪不净，以利求利，恶求多求，故使来世受不净果，如牛、羊、猪、狗衣食粗恶。若持戒者，既绝恶求，清净行施，乃至佛果。故云六波罗蜜在心，不在事等。
次科引论。前明破戒行施之损。以利求利，谓贩卖治生。恶求谓邪利活命，多求即贪婪无厌。恶因恶果，报应必然。文列牛、羊等，且举余报。若下，次明持戒行施之益。清净则离上诸过，佛果则反上恶果。故下，引证，还即论文。施、戒、忍、进、禅、智为六，波罗蜜翻到彼岸，修此六法，能至佛果故。若心不净，虽行六事，非波罗蜜，故云在心不在事。然此为破垢心之人，非谓废除事行。今人不修戒、施，妄以此语文饰己非，一何谬哉！
当于受戒前具问遮难。故善生经云：汝不盗现前僧物不？于六亲所，比丘、比丘尼所，行不净行不？父母、师长有病，弃去不？杀发菩提心众生不？如是等具问已，若无者，应语言：此戒甚难，能为声闻、菩萨戒而作根本。善男子！戒有五种，始从不杀乃至不饮酒。若受一戒，是名一分优婆塞；具持五戒，名为满分优婆塞。汝今欲受何分之戒，当随意受。尔时，智者应随语为受。阿含等经云：于受前忏悔罪已，然后受法。
二、当于受前问下，至应随为受来，简人相。即义门第二也。
文列善生简人中，还约性重者为问也。故彼经中问戒相者：以法行务，意存始终，不取受具，致有随缺；观其志力，察其智愚，量功进法，不徒虚受。故文云：虽随言能，当须久处六月，供养出家智者，审知可教，待限满已，和僧为受。由能所知量，愿行齐具，依法而受，不负众生。目验不堪，强令受戒，致使毁污，二俱沈溺。可谓虚妄善恶，其踪叵追。诫之哉！
次科，释善生中两段。
初释问难。注中四种，乃性重中极重之者，白衣有犯，障戒不发。不列大妄，非彼犯故。见病弃去，可摄杀中。
故下，次释问相。注中先叹戒功，次示戒相，后问欲受何戒，即问戒相也。今释后段，初明分受所以。受具谓具受五条也。随缺谓受已毁犯也。故下，次明简练。此约出家欲受十戒，当先试练。即如多论先以五戒调伏身心，信乐渐增，方受十戒是也。供养即是给侍众僧。出家智者，即和尚师僧。和僧受者，即法同单白。
由下，三、正彰问意，前叙如法之益。能所即指师、资。愿行即目受、随。负，违也。目下，后彰非法之损。任情非法，善恶两兼，故云虚妄。事无实迹，故不可追。
如成论中：五逆罪者、贼住、污尼，毗尼不许者，是人为恶所污，能障圣道，故不许出家；若为白衣，得善律仪，不遮修行施、慈等善，有世间戒。准此有过，如文不合；必忏荡已，二教无违。但业重障深，不发具戒也。
次成论中，初引文。若十三难，通障道戒；五逆、贼、污七难不障俗戒，故特简之。文中初明制出家意，以出家人必取圣道故。若下，次明通在家意，且令诱接住善道故。施、慈等者，布施、修慈，皆世福故。准下，次义决。虽通五戒，必约忏净为言；有过不忏，如注所简，故云不合。二教即世教与佛制也。恐疑忏净，容可出家，故约深重，释通教意。
文列阿含等下，明行净纳法也。但无始无明，是生死本，若理若事，顺违俱罪。故须前忏，使心清净，方堪圣法。
次行净纳法中。先忏后受，经论并然，故注云阿含等。妄起不觉，谓之无始无明，业苦所依，故为生死之本。动念违理，作恶违事；澄心顺理，修善顺事。违罪可知。顺有罪者，以凡心学道，本惑尚存，造理则取舍未忘，行事则我人难拔，所以顺违二俱有罪。义须忏净以应净法，故云故须等。
问：前翻邪三归，直尔即授；此五戒归，如何简略者？
答：翻邪背邪，初心难拔，欻然回向，宜即引归。若更覆疏，容还旧迹。五戒不尔，先以归正，心性调柔，堪思我倒，故须简略，方入道门。以五体有亏，三乘无托。仍随分受，皆是任时能，接机布教，可准知也。故智论、涅槃皆明忏法，从生死际，至涅槃际，随时为述。
问答中。前受归法，不制简能，与此不同，故须问决。简谓简取，略即略去。
答中，初答三归不简。覆疏谓反覆疏理，旧迹即邪道。
五下，次答五戒须简。初彰异：一、曾受归法，不虑退还；二、为入道门，须简净器。五戒是圣道之基，有亏则三乘无托，恐有轻犯，故须简略。仍下，准例。以体净者，犹须量能，听随分受，明知虑犯，故制简之，故云可准知也。故下，引证。经论明受，皆先忏悔，验须简择，不容滥预。无始有识，名生死际。究竟果满，名涅槃际。略举始末，以摄中间所有过恶，一时尽悔。此即悔词，然非一定，故令随述。
将解作法，即解义门第三也。
若准多论：五戒、三归，不具分受，则不得戒。纵引经证，谓持二三，不言受体。如是释者，义有未融。如比丘受具，不能全持，可名少分？
第二，法中，初科，受缘渐顿中，初文。初引彼计。不具分受，谓不受五而受一二，则不发戒体。纵引经者，论家防难，即下善生明分五受。彼谓受时具发五戒，但由随中持有多少，故有一分、少分等。如下，蹑斥。谓若许受体具五，随行不具，而名少分，即应比丘具受分持，得名少分比丘耶？当知全分定约受体耳。融，通也。
成论云：有人言五戒木叉，唯顿无渐，此事如何？论答：随受一、二、三，皆得律仪。善生所列一分、二分、少分、多分、满分是也。准斯明渐，五师受一，得戒不疑。如薄俱罗，唯受不杀例也。
次成论中。初牒前义以为问端。顿谓具受，渐即分受。答中，正答。律仪即戒体。善下，引证。分即支义。五法一体，总中彰别，故名为分。准下，义决。以前三归不许互缺，异师别受并判不成，恐谓同彼，故准决之。薄俱罗，此翻善容，以彼好容仪故，婆罗门种，天竺国人。昔毗婆尸佛时，曾作贫人，持一诃梨勒果施病比丘，服讫病愈。以此因缘，九十一劫天上人中，受福快乐。今生婆罗门家，其母早亡，后母恶之。尝就母求饼，被投于饼炉，父见救之，火不能死。又尝从母求肉，被投釜内，汤不能死。又尝牵母衣，被推于河中，大鱼吞之，会父买鱼剖腹，了无所损，水不能死。后求佛出家，得阿罗汉。年一百六十岁，未曾有病。盖从昔尝持一不杀戒，故受斯报。准知分受理无所疑。
若准多论，不得重受。依成实、四分，俱开重受。故末利夫人第二、第三重受五戒，即其证也。
次重受中，亦以两宗对明得否。多宗五戒，其必尽形，故但一受，义无重加。成宗不尔，任时长短，随受随增。末利此翻为柰，由昔施柰，得今果故。二、三重受，事见本律。
又如多、杂二论解云：五戒一受，佛制定故，必须尽形；八戒必一日夜。不可乖也。如成实中，亦随日受，乃至尽形。故十诵中，或日或夜受五戒等，并获善也。
三、延促中。初合引二论，以同宗故。五戒尽形不可促，八戒日夜不可延，故云佛制定也。次引成论。二戒延促，任意皆得，故云随日也。仍引十诵，用彼证此，即皮革中文。或日或夜者，有受日不受夜，有受夜不受日，则知五戒不局尽形，如后八戒中具引。
就文作法，又分为二。初三归誓，发戒之缘；后三归结，是嘱非体。
次释作法，分文中。前誓是缘，正发戒体；后结为嘱，意使坚持。
应如是授言：我某甲归依佛，归依法，归依僧，为优婆塞。如来、至真、等正觉，是我世尊。三授已。
初文。将欲受戒，初须说缘境宽狭，令受者志远，见相明白，如具法中说。
指缘境中。以前四戒，并遍有情上发，唯酒一戒，亦遍无情发。并同具戒，先须开导。志远谓立誓要期，见相谓识知境量。
文中分五。
我某甲者，陈名自谓也。如律文中，皆自誓受者；多论文云听五众受。两俱得也。故俱舍论必从他受，如后说也。
次释词句，称名中，初点文。如下，次明自他。本律、智论，皆听自誓；多论、俱舍，并制从他。虽云两得，准下八戒，无师故开，有则不许，故指如后。
二、归依佛下，明回向境界。有人说云：归依佛，无上尊；归依法，离欲尊；归依僧，诸众尊。随德叹美，乃是加敬，任缘亦得。
二、归境中，初释文。有下，示异。三归加语，见杂心论。今时又云两足尊众中尊，无非叹德，去留皆许。
三、举日夜者，显期时节也。
三中，特彰日夜，明通延促也。
四、一戒、五戒者，明随力所持少、满等戒。此正是本誓，立意防割之愿也。优婆塞者，此方传于西梵音耳，诸经不同，取声伪僻；正从本音，云邬波塞迦，唐翻善宿也。故成论云：此人善能离破戒宿。古录以为清信士者，清是离过之名，信为入道之本，士即男子通称。取意得矣，在言少异。
四中，初总示。少满谓少分、满分。此正本誓，显余并旁缘也。优下，次别释，翻名有二：初明正翻，前正梵名；后引成论释义。宿谓住止之处，即喻恶因果也。有作优波，或云婆私，或无迦字，皆伪僻耳。古下，次引义翻。取意虽得，对梵有差，故云少异。
五、如来下，略举三号，结归正本也。
五中，初科。佛具十号，文但举三，故云略也。如来、正觉、世尊，是为三号。正觉即佛，华梵异耳。结归正本，恐滥邪缘。
问：前归三宝，后更举者？
答：以三宝名通九十六道，后须显正，非同前滥，故重别列。
问中，正列三归，后重举佛，遮疑故问。答文，可解。九十六者，外道通数。
言如来者，乘如实道，来成佛也。至真者，体悟无邪也。等正觉者，道同三世也。此实我归，余非敬也。
牒释中，初释如来。乘谓能证智，如实道即所证理。悟理起修，从因至果，故云来成佛也。若金刚般若云：无所从来，亦无所去，故名如来。此乃就理为言，当知理无去来，修有始末，故须两会，不可偏求。次释正觉。真简邪伪，等简偏小。
言三授者，前受既轻，三加誓愿。不同律文，一说便获。并由机有利钝，故使受缘多少。可以知矣。
释三授中。前受轻者，谓心浮薄，即钝根者。律文一说，谓最初开化利根之者。并下，会通。可知。
告云：向授三归，正是戒体；今又三结，示戒所归。
我某甲已归依佛竟，归依法竟，归依僧竟，为优婆塞。如来、至真、等正觉，是我世尊。三结已。
告今戒体者，令知得时节。不比由来说后戒相，方云受戒也。依此文中，开第四门义。
次发戒时节中，初科，初示意。不下，遮非。多论云：有言三归竟，说一不杀戒，尔时得戒，以势分相著，本意受五故。有言说五戒竟得戒。恐有执此，故特拣之。彼论自云：诸说中，受三归已得者，此是定义。即今所取也。依下，点义门。
多论：问曰：不受三归，得五戒不？
答：不得也，要先授归方得戒矣。所以说戒名者，欲使知名，令护行故。后三结者，付嘱也。八戒、十戒，例亦同此。如具戒法，要用白四方得，后说四依、四堕、十三僧残，但为知故。
引论中，初科，多论问答。初定发体，必在三归。所以下，次明说相、结归，别有所为。下例二戒，仍举具戒，通证说相。四堕，彼宗谓夷为堕，故论释云：犯四重者，由与魔斗，堕在负处故。又彼说前二篇，是戒分故，四分唯说四重，据根本故。
凡具戒者，不以三归得也。要由多缘、多力，白四羯磨，功德深广故。此据制后为言，八年已前，亦由三归发具戒也。
次科，初引论释。以三归少缘、少力，故须羯磨方发具戒。多缘力者，论云三师、十僧、白四羯磨等是也。此下，疏判。如上所解，且据八年已后为言。
三、明示相者，即第五门义。约文为二。
告言：今当示汝戒相，汝谛听受之。
尽形寿不杀生，是优婆塞戒，能持不？答言：能持！
尽形寿不盗，是优婆塞戒，能持不？答言：能持！
尽形寿不邪淫，是优婆塞戒，能持不？答言：能持！
若妄语，若饮酒，并准上具问答已。
初就相告令。随戒分五。
尽形寿，明所期也。不杀生者，所制境也。是汝戒者，能防本也，结以属人。能持不者，牒缘问也。答言能者，明自誓也。一戒既尔，余并例同。
第三明相，告令中，初文。随戒分五，一一戒下，五句并同，唯境为别。三云能防本者，释下戒字；结属人者，释是汝字。
约此问答，从他受也。律中云：世尊，我今归依佛、法、僧，尽形不杀，乃至不饮酒。此令自誓。八戒既开，此应得也。观时进否，义非抑塞，接俗之化，随机而举可也。
料简中，初科，初指上从他。律下，次明自誓。成论八戒，亦通自誓，文如后引。观下，示通意。
多论中，四是实戒，一是遮戒。所以同结戒者，由酒是放逸本，能犯四戒。迦叶佛时，有优婆塞饮酒故，淫他妇，盗杀鸡，人问，答云吾不作也。又能作四逆，唯不破僧；又得乱报；失一切善业。由多缘故，与性戒罪同例。智论：酒有三十五失。
次科，初总分。实即性恶。所下，别释。以遮戒无量，唯酒同结，故特示之。初征。由下，次释。有四意，初意引缘。淫他妇是邪行。盗鸡，杀人，答吾不作，即妄语。又能下，即次意。不破僧者，以立邪三宝，须自作佛；若饮酒者，人不信故。又得下，即第三意。论云：虽非宿业，有狂乱报。失下，即第四意。论云：废失正业，坐禅诵经，佐助众事故。由多下，总结。智论三十五失：现财空竭，众病之门，斗诤之本，裸露无耻，丑名恶声，覆没智慧，所得散失，伏匿尽说，事业不成，醉为愁本，身力转少，身色渐坏，不知敬父，不知敬母，不敬沙门，不敬婆罗门，不敬尊长，不知敬佛，不知敬法，不知敬僧，朋党恶人，疏远贤善，作破戒人，无有惭愧，不守六情，纵色放逸，人所憎恶，众所摈弃，行不善法，弃舍善法，人不信用，远离涅槃，种狂痴缘，死堕恶道，当来狂呆。
五戒之中，所以但列不妄语，余不断者。佛法贵实。由此人清净口业，不妄语故，当知余三亦断也。
三中，初征意。佛下，次释通。四业俱断，重者标之，此据本宗成论为言。若多论中，但发身三口一，具戒方断七支。
余有六重、二十八轻诸杂行相，广如善生经及行事钞中说，发愿同行八戒。
余相广文如钞中。
次指略中。文见导俗篇。注指善生六重者，彼云：一、杀；二、盗；三、邪淫；四、大妄；五、不说四众所有罪过；六、不得沽酒。二十八轻者：一、不供养父母师长；二、耽乐饮酒；三、不瞻视病；四、见乞者不与；五、见四众尊长，不承迎礼拜；六、见四众毁戒，心生骄慢；七、不持六斋；八、四十里内有讲法处，不往听；九、受招提僧卧具床座；十、饮虫水；十一、险难处无伴行；十二、独宿尼寺；十三、为财命打骂奴仆；十四、以残食施四众；十五、畜猫狸；十六、畜养畜兽，不净施未受戒者；十七、不畜三衣钵锡杖；十八、作田不求净水陆种处；十九、市易贩卖斗秤不平；二十、于非处、非时行欲；二十一、商估不输官税；二十二、犯国制；二十三、得谷果不先奉三宝；二十四、僧不听说法赞叹，辄自作；二十五、在五众前行；二十六、僧中付食与师，选择美好过分；二十七、养蚕；二十八、行路见病者舍去。并得失意罪。
三、明受八戒法。初以义分，后对文释。
初义分五：一、释名简法；二、要期立志；三、功益之美；四、受法差降；五、显其戒相。
三、八戒，分文中。义门有五：前三唯义；后二兼文，即上对文释也。
初名云戒、云斋、云关者，众名乃异，莫不摄净归心也。言八戒者，八即所防之境，戒则能治之业。言八斋者，斋谓齐也，齐一其心。或言清也，静摄其虑，如世闲室，亦号斋也。言关斋者，即禁闭非逸，静定身心也。
释名中，初科。初总示三名。或处单称，或处连呼云八关斋戒，并如经律呼召不同。息缘离过，善法内增，故云摄净归心也。言下，次别释。初释戒义。所防是过，能治即行。次释斋义，有二：齐取专注，心无差别；清取离过，绝诸杂想。世中斋馆，亦取闲静之意。三释关义，从喻为名。如世门关，防奸止寇，即禁闭义也。
有人言：寻名定义，容有别也。斋者，过中不食为体；戒者，防非止恶为义。此得其语，未详其趣。过中不食，乃就缘防，何关斋体？据从多论，前八为戒，第九是斋，即离非时以为斋体者，约义用故，便得名也。故论说言：劫初之时，此之六日，诸恶鬼神大有势力，吸人精气。故有智人教令不食，因静节故，精气得全。至佛出世，犹行此法，故于不食重加八戒。
次科。初引异说。彼有二过：一者，斋则别在非时，戒乃局收余戒，而不知斋、戒名通；二者，过中既为斋体，余戒并是义用，而不知诸戒各具体用。此下，次示今斥。过中不食，八中之一，体是遮戒；节食清身，恶缘可离，故云缘防，岂得妄判通为斋体？据下，三、引彼所执。虽是论文，而不体意。约义用者，论取静节以为斋义，因本节食而加八法，故为斋体。仍引智论昔缘为证。据本令全不食，佛教但离非时，虽依世法，须知自异。
多论云：受八戒人，在七众中，何众所摄？虽无终身戒，而有日夜戒，应名优婆塞。若得名者，又无终身戒；若言非者，又有日夜戒。止得为中间人也。即七众之外，更有木叉八戒是也。以义推之，位五戒上。
简法中，论文初标问。虽下，答通。彼宗五戒，定须尽形，名终身戒。八戒唯一日夜故，名日夜戒。若下，转难。止下，重释。望非终身，不当与名；望有日夜，不可无名；在可否之间，故云中间人也。五、十、具戒，位通七众，并须尽形，所以日夜不在其数。若尔，受八戒者究竟何名？答：如受法云净行优婆塞，岂非名耶？上据多宗，五、八局时，故在七众之外。若取成宗，通收俗众，非七外矣。
二、要期立志者。
多论：若欲受者，先自恣色声，或贪啖饮食，种种戏笑，如是放逸，然后受者，不问中之前后，皆不成斋。若无心自放逸已遇善友，受者亦成。若将欲受，难事不得，待难解已，受者亦成。
第二，要期，明缘难中。初放逸成否，前明不成。据论受斋必在清旦，然期心放恣，前亦不成，况中后乎？色、声、饮食，即是欲尘。若无心者，非因受斋而故放恣，前、后皆得。若将下，次明遇难成否。如王、贼系闭等缘，心通事碍，中后开成。
善生云：若诸贵人常敕作恶，若欲受斋，先遮断已，后方成就。若不遮者，则不成也。成实云：有人依官旧法，或为强力，令害众生，谓无罪者，亦得杀罪，以缘具故。准善生经：受善戒者，必断恶戒。由受猪、羊、鸡、狗、猫、狸等事，并恶律仪，能失善戒故。
次断恶中。初引善生明成否。贵人即王大臣。常敕作恶，谓行杀戮、鞭捶等事。次引成论以遮疑。依官旧法，如宰官秉政，依国典刑，或为官所使，刑戮于人，痴人多谓自无有罪。下准善生，同恶律仪，并须禁断。猪、羊家畜，即屠者戒。猫、狸野兽，即猎师戒。受恶戒者，既失善戒，故受善者，必先断恶。
三、明功益者。多云：经说作阎浮王，于人中宝一切自在，不如八戒十六分一。
三、功益中，多论举事校胜。阎浮王即转轮王，彼云于阎浮提中一切人民金银财宝，于中自在。彼国一钱，重十六分，故经论中多举为比。
善生云：除五逆罪，余罪皆灭。或前教杀，于后受斋，正受便杀，以戒力故，虽复一时，不得杀罪。据此以论，成大忏也。由于一期誓心清净，行同无著，故能割断诸业罪也。
善生中，对罪显功。初明能灭往业。五逆业重，故独简之。或下，次明能敌现罪，初引文。
问：前云若不遮恶，受则不成，今何教杀而得受者？
答：前云常敕作恶，同于恶戒，恶强善弱，故禁善不生。此暂作恶，恶弱善强，故得戒罪灭。此据不立任运犯者为言，若据律文，教他任运，则罪、戒俱得。
据下，示意。一期，非尽形也。心净，离正淫也。行同无著者，下依俱舍列相云如诸佛不杀生等，若八斋经，则云如阿罗汉不杀等，则知无著之名，通三乘也。
智论云：譬如软将将兵，终竟无勋；健将破敌，一日之中，功盖天下。五戒、八戒，其相同此。良由五但离邪，未能清绝。八行全净，相同无漏，约期乃少，取行则多，故功益彼。
智论，对五戒显胜。初立喻。勋即功勋。盖谓掩覆他人之功。五下，合法。良下，出所以。欲为生死本，绝欲则超生，故唯约淫以分胜劣。时少则不及尽形，行多则加彼三戒，仍断正淫。
成实云：天王福报，亦所不及。帝释说偈，佛止之曰：若漏尽人，应说此偈：六斋神之日，奉持于八戒，此人获福德，则为与我等。
成论。天王即帝释，是三十三天主故。据论，帝释先说偈，佛方止之，文中引倒。偈云六斋神之日，谓天神下降日也。则为与我等，帝释自谓受持八戒，福与己同，佛呵止之。若漏尽人，可说此偈，则与三乘圣人无漏福等，帝释天福所不及也。
就文为三，谓：缘、法、相也。
善生经、增一阿含云：佛告优婆塞：当于八日、十四日、十五日，往诣长老比丘所，一一受八戒。一一授之，勿令失次。论中令五众授之。成实云：若无人时，但心念口言，乃至我持八戒，亦得成受。俱舍论云：若先作意于斋日受者，虽食竟亦得。前受戒者，下心合掌，随施戒人语，勿前勿俱；若违，不成。论云：若受八戒，应言一日一夜，莫使与终身戒相乱。成实云：五戒、八戒，随日月长短，或一年、一月，乃至半日、半夜，重受、减受，并得。
初标缘，云引阿含证明受法式，即义门第四也。
次就文释，标缘中，初科。点文示义。注引善生，大同阿含，文略不牒。
言八日、十四日、十五日者，即黑、白两月，俱有三日。如智论中四天太子、帝释下，如钞说也。
释中，初科。智论白月三日：初八四王使者下，十四四王太子下，十五四王自下。黑月亦尔。观察世间善恶，奏闻帝释，而非帝释下也。指如事钞，见导俗篇。
多论五众通授者，皆是弘法之人。成、智二论开自受者，非谓常途，故彼文云若无人时，得心念受，明缘开也。
次科。多论定从他受，彼云：夫受斋法，必从他受。于何人边受？五众边受。成、智二论，并开自受，文约无师，义兼缘碍。
俱舍云：欲受斋者，清旦从他受，下坐随后说布萨护。故论解言：要日初出受之。若先作意斋日必受，食已亦得从他受者，由观他因缘，不起犯戒心故。应互跪合掌。若无敬心，善法不生故。除病时开。随施戒人语者，师资道成，授受有仪，非轻法故。
三中，初引论文，有四：清旦是定时；从他即假境；下坐是具仪；随说即作法。布萨翻净住，即是戒义。明了论云在身、口名戒，在心名护是也。故下，次引论解。次第四节，各显教意，当自分之。
又云一日夜者，以五种三归，文相丛杂，故须简定，义无混乱。故准多宗，必一日夜，不通过减。纵引十诵•皮革所见本居诸人昼夜互受苦乐两果，并云不能全受八戒、五戒，或于半日夜者，以俱舍论解：但得善行可爱果，不得戒也。依文，成实随力多少者，接俗之教，不可约之，如上说也。
四中。又云，即牒注也。注标论云，即是多论。
初出彼宗之局，初示意。故下，引据。彼论云：以佛本听一日一夜斋法，以有定限，不可违也。
纵下，通妨。初引难。彼论自难云若尔，如皮革中说等，即十诵•皮革犍度说：亿耳沙弥在旷野行，见诸饿鬼，皆是乡党本居之人，或日受乐、夜受苦，或日受苦、夜受乐。并云等者，亿耳问故，诸鬼答也。半日夜者，谓曾受五、八，或受日不受夜，或受夜不受日。岂非五、八不局时耶？以下，次引释。多论自通曰本生因缘不可定，又曰：迦旃延欲度亿耳，故作变现，感悟其心，非是实事。此释理迂，故引俱舍通之，谓彼受乐止是泛善，既不全受，故不得戒。善行是因，可爱即乐果。
依下，次准成宗，二戒并通时日多少。前文已示，故此指之。
正受法中，受、结为二。
正受中，初科。受、结二者，前三归是受，正纳体故，后三归是结，重嘱累故。
应如是授言：我某甲归依佛，归依法，归依僧，为净行优婆塞。如是三授。
我某甲归依佛竟，归依法竟，归依僧竟，为净行优婆塞竟。三结已。
初文可解。言净行者，以所期时，奉持九支，同诸佛戒，故云净也。
何以不言如来、正觉者？
五戒初离邪缘，故以正隔之。今于五上重增胜行，复何须也？
次科。初句指略，即上三归，前已释故。言下，牒释。以同佛戒，故名净行。私释：对前五戒未断正淫，故加简之。何下，示异。由五戒后，具列三号，今文既阙，故此通之。若尔，不受五戒，直受八戒，非是重增，理须加唱。若谓五戒初离邪缘，故须简正，何以十戒又复著耶？私释：作法加简，非正受词，前除后加，义应通得。文中且据一往释耳。
三、明相中，文分为二：列相示；阿含下，明愿引也。所以须二者，行足、愿目，事缘相假。虽奉胜行，无愿引心，则令此业随缘坠地。故经论中盛弘此意，至时长引，证非徒也。
三、明相中，初科为二。初正分文。所下，次出所以。行足愿目，举事喻法，以显相须。行、愿二法，经论广明，不可具述，嘱令长引。徒，虚也。
应如是授言：我某甲归依佛，归依法，归依僧，为净行优婆塞。如是三授。
我某甲归依佛竟，归依法竟，归依僧竟，为净行优婆塞竟。三结已。
次授戒相言：如诸佛尽形寿不杀生，某甲一日一夜不杀生，能持不？答言：能持！
如诸佛尽形寿不盗，某甲一日一夜不盗，能持不？答言：能持！
如诸佛尽形寿不淫，某甲一日一夜不淫，能持不？答言：能持！
如诸佛尽形寿不妄语，某甲一日一夜不妄语，能持不？答言：能持！
如诸佛尽形寿不饮酒，某甲一日一夜不饮酒，能持不？答言：能持！
如诸佛尽形寿离华香、璎珞、香油涂身，某甲一日一夜亦离华香、璎珞、香油涂身，能持不？答言：能持！
如诸佛尽形寿离高胜床上坐及作倡伎乐、故往观听，某甲一日一夜离高胜床上坐及作倡伎乐故往观听，能持不？答言：能持！
如诸佛尽形寿离非时食，某甲一日一夜离非时食，能持不？答言：能持！
前相中，如俱舍论分别者，即义门末也。故彼文云：戒分三位：前四名戒分，离性恶故；次一名为无放逸分，若善受戒，由饮酒故，扰动诸学处故；后三名修分。若不受下二分有何过？由饮酒故，即便忘失是事、非事念也。离庄严者，谓非旧庄严也，若常所用庄严，不生极醉乱心也。若用高胜卧处及歌舞音乐，随行一事，破戒不远也。若依时食，离先所习非时食也；忆持八戒，即起厌离随助之心；若无第八，此二不生也。
列相，总示中，初科。
初标指。由八戒相诸出不同，文依俱舍，故须标定。即前义门第五，显戒相也。
故下，引论判释。
通分三分。诸学处即前后诸戒。修分谓约事策修，助成性重故。
若下，别显后二。初反征，由下，显过，又二。初明第二分，酒能乱性，不辨是非，容犯诸戒故；离下，次明第三分。次第三戒，各显过失。非旧庄严，谓华、璎等，俗中常习是旧庄严，今并离之，但存常所服用，故云非也。高床长慢，乐音动情，皆近破戒。依时食者，即不过中。忆八戒者，无他念故，即灭恶也。起厌离者，不乐世缘，即生善也。若不节食，饱腹嗜味，故二心不生也。
有离非时食，余为八戒，以开观歌舞及庄严为二，此本论不同。增一中，不过时食为第六，合前严身及观乐也。若依多论，斋以过中不食为体，八事照明，故成斋体；共相支持，名八支斋，故言八斋，不言九也。若已受斋，鞭打众生；虽即日不行，待明当作：皆斋不净。以要言之，若身、口作非威仪事，即名不净。若心起贪、瞋、害觉，虽不破斋，斋不清净。若不修六念等，亦名不净。
次科。初云有离等，即是多论，谓非时之外，展七为八，则有九支。开歌舞、庄严者，对下增一合为一故。此本论者，即文中所列，是依俱舍，以合高床、观乐为一，故云不同。增一中列数则同；离合列次，与今全异。多论列数，如前文中，但出离开之意，谓一日节食，以八事检束，方显清心奉斋之行，故云照明等。支持，犹佐助也。上示名体，若已下，次明持奉有三。初、身口犯。待明当作即要期业。若心下，二、明意犯。违情故瞋，恼他为害。
上二皆作犯。若不下，三、明止犯。以受戒者，当须逐日念佛、法、僧及天、戒、施故。
就相文中，随戒文二。初、如诸佛至不杀生，举胜境所行也。二、某甲已下，引己上同。问答之相，显成持誓。有本云我某甲一日夜不杀生亦尔者，直述己契，上同于佛，不假问答，亦成说相。余并准此。
别释中，初科为三。初分文。云诸佛者，已经开显，得通指故。有下，次点别本。己契，谓要誓也。余下，三、指例。
第三，淫戒者，以自、他俱远故。有人云邪淫者，此五戒相，由制他开自故。八戒云邪者，误也。
第三中，初正释。五戒断他妻，八戒二俱断。有下，次指误。今世有授五戒，反除邪字，愚教人也。
第五戒相，有人加辛肴者，正文无此。既受净身，焉啖膻臭？理不可也。
第五中，斥非。加辛肴者，如云不饮酒及辛肴等，即五辛俗馔。理自不啖，明不须加也。
第六，华、璎、油涂者，中梵以为美饰。此方所重衣服装校，脂粉涂面，以为修身。如论离旧庄严，义须准的。
第六中，初科。西梵华、油，通于男女，此方脂粉，唯是女流。皆旧庄严，依论离之，故云须准的也。
西梵露首徒跣为恭之极，其犹此土有罪之人。东华所贵，在修整巾履衣裳，以为重敬。有人行事去取于中。然剑履不登于殿，为致敬也，亦须改从正法，唯人不可依也。及说相时，士女既绝华璎涂身，当须改语云离旧严身具等，亦通收彼此也。
次科，初示两土异仪。有下，斥世人妄判。彼谓东、西敬仪，俱成太过，取东华则违于圣教，依西梵则此土非宜，但略加巾履，不至过甚，故云去取于中。然下，正斥。此方俗礼，带剑著履，不得登王者之殿，则微同跣露，故令改正。须具五法，如后所引。及下，教受时改语，还依论文。通收彼此，即华、梵也。
第七，离高胜床及观听倡伎者，合二散、慢缘为一戒也。
七中，总示。云散、慢者，观听是散，高床为慢。
阿含中，八种床：金、银、牙、角等，严饰故胜；佛及师僧、父、母，从人故胜。俱不合升也。有余文中，高广床者，约相辨离：高即八指以上，广谓方三肘者，不可俱有，单高亦制。文列高者，即简尺六已下开用。又言胜者，即列八种，不必高大。如用师、父所机褥，即是长慢，故特制也。
别释中，初科。
初引文示。阿含八床，金、银、牙、角为四，佛、师、父、母为四。从人为胜，但取尊长受用，不必严饰。升，登也。有余文者，四分、诸律，皆名高广大床。高一尺六，广五尺四，此是制量；过此量数，则为高广。
文列下，次牒文释。初释高义。即前诸律，须约分齐。文不言广，准理不开。又下，次释胜义。即上阿含，不必局量。机亦床类。褥谓敷坐之物，亦不许也。
又作倡伎乐者。倡谓俳优，以人为戏弄也。乐谓金石八音之所奏也。伎通男女，即奏乐者。
次科，牒释中。俳优有云排遣人忧，字义全乖，依文但是戏剧人之通名耳。金、石、丝、竹、匏、土、革、木，谓之八音。奏，进也。
有本去人加口，因随字唤以为唱者；唱谓导引之辞，全非乐务。有人即召倡字以为唱者，此不识字，知何不道？倡音为昌，与唱全别，字义俱乖，不可通滥。脱在有识俗士传授戒训，文字纰缪，未成师诱，故须远慎也。
次科。初斥改字音曲。导引，谓之为唱。有下，次斥音误。知何不道，征起下文。脱下，三、劝慎。纰正作𧧺，匹夷反，亦谬也。先令学知，则临事无谬，故云远慎。
第八，戒中不言斋者，中梵但有断食之方，义当此域斋齐之训，引诚义也。故国家每祀天地神祇，令诸祭官清身入斋，宅其闲室，不行杖捶、诃叱之事，酒脯之费不择晨昏。故翻经者，取其一分清身之义，用以译之，云关斋也。
八中，初出文意。谓离非时即诚实义。故下，示斋名。初引俗中斋名，即取清闲专一之义。有散斋，有内斋，如别所辨。宅，居也。取一分者，明非全同也。
阿含经云：如上次第授已，当教发愿言：我今以此八关斋功德，不堕恶趣、八难、边地。持此功德摄取一切众生之恶，所有功德惠施彼人，使成无上正真之道，亦使将来弥勒佛世三会，得度生老病死。经云：设有善男子、善女人，不发此愿而持八斋者，得少许福。因引古证云。
二、明愿中，自他两利也。由持斋德对治恶趣者，灭戒难也。八难者，灭障闻思难。上明自益也。他恶摄取，己善惠人者，行大道心也。使成正道者，不从他方便，唯一乘法也。将来三会者，缘遇慈氏，近可寄心。
二、明愿中，初文，初总示。由下，别释。初释自利。戒法唯人得受，故恶趣为戒难。闻思修慧，须生善道，值佛闻法，具根正信，故八难为闻思障，如遮难中自明。他下，次释他利。行大道心，即菩萨行。方便是二乘权教，一乘即佛道实教。岂唯八戒，一宗立教，皆用此意，学者宜知。三会者，弥勒下生经云：初会说法，九十六亿人得阿罗汉；第二会，九十四亿人得阿罗汉；第三会，九十二亿人得阿罗汉。补释迦处，故云近也。
下引事证者，由愿为前导，行即后随，若鸟具翅而陵虚，如车具轮而致远，缺一不济也。
释注。愿行相须，一不可缺；鸟翅、车轮，法喻可见。注云因引证者，即上经文，而多古字，传写误也。
次明出家授戒法，就分为二：初、标举宗致；二、随相解之。
七分明之。
初义七门，如文所列。
次明道众，标举宗致，总举中。次列七门，统明出家始终行相。学者至此，当须自捡。若唯徒说，于己何益？说食数宝，目击多矣。
一、明出家功由菩萨；
一、明出家功由菩萨者。
初门，标。云菩萨者，即指释迦因行为言。
如华严偈：若有不识出家法，乐著生死不求脱，是故菩萨舍国财，为之出家求寂静。五欲所缚不离家，欲令众生解脱故。以此文证，众生无始缠著家属，无思解脱，故大士引出于世。
释中，初科，华严二偈。前偈为不识故，立法示之；后偈为著欲故，方便引之。初偈，上二句示不识之过，下二句明立法之相。舍国财者，菩萨在家为王太子，次绍王位，国城财宝一切自在；欲明难舍犹须舍之，况余凡庶，不足恋矣。寂静即涅槃果。后偈，初句示著欲，下三句明方便；文略下二句，具云示现不乐处五欲，是故出家求解脱。以下，疏家结显，推功归佛。
此据常没下凡，随欲有者，广如郁伽长者、涅槃经中。家及非家相比显过，方起欣厌，得预法门。有大利机，心希拔俗，虽形在俗，性无恒固，不在言限。故净名言汝但发心，便是出家，便为具足是也。
次就机中，初科。初明钝根。此据等者，断上文也。郁伽长者经•秽居品云：居家菩萨，当知在家秽污之事。常念作故，名为居家；断诸善根本，是名居家。乃至居家如罗网如毒蛇如火烧身等。涅槃云：居家迫窄，犹如牢狱，一切烦恼由之而生。出家宽旷，犹如虚空，一切善法由之增长。若在居家，不得尽寿净修梵行。我今应当剃除须发，出家学道。有下，次明利根。心希拔俗等，谓居尘不染者。固即是定。净名即维摩经，梵云维摩诘，此翻净名。彼因诸长者子问云：我闻佛言：父母不听，不得出家。维摩诘言：汝等但发阿耨多罗三藐三菩提心，即是出家，即是具足。尔时三十二长者子，即发菩提心等。以佛令剃染受具，本为发大道心；既已发心，何须出受？故云即是。此言乃被上达圆机，末俗凡流无宜倚滥。
就分四句：既出从道，志求解脱，心形俱出也；虽形附道，而心沈世，形出心没也；如净名说，心出形没也；耽滞五欲，缚著居家，俱不出也。
次文。初后二俱句，中间二互句。初句从道是形出，求脱即心出。若以两根对四句者，初句兼收利钝，钝者因形而发心，利者起心而从事；第三句唯利；二、四两句，则非所论。
然世浊惑深，厌苦求乐。初虽欣出，终坠欲海。不修行业，故徒行也。
三、引诫中，初科。初示时机，谓厌在家营趁之苦，求出家供给之乐，即涅槃云为衣食而出家者。初下，次明退堕。诗云靡不有初，鲜克有终，即斯类矣。徒行，谓出家无益也。
如智论云：六情根完具，智鉴亦明利，而不求道法，唐受身智慧。禽兽皆亦知，欲乐以自恣，而不知方便，为道修善事。既已得人身，宜勉自利益；不知修道行，与彼亦何异？龙树引诫，为极言也。闻而不行，犹是不闻，今重引告，何得不用？
次科，论文三偈。初偈，上二句明报胜，下二句嗟不学。六情根者，情即是识，谓根识无缺也。智能鉴物，故云智鉴。唐，虚也。身对初句，智慧对次句。次一偈举况。畜是痴报，但知欲乐，即经所谓但念水草，余无所知也。后一偈中，上半合初偈，下半合次偈。龙下，结告劝依。必应此偈出在他经，故云引诫。以畜况人，为诫深切，故云极言。
道行何耶？一切无染者是也。良由众生无始封著，是此是彼，是得是失，因之起染，缠缚有狱。故世钝者，多著财色；少有利者，多贪名见。四科束之，鲜不收尽。终归死去，何事迷乎？
三中。初示道行。以偈文未显，故特征示，用开心路。一切之言，通收善恶尘境，染恶则增业，染善则成障。能于日用所行所学，触境无染，无染之智，即是般若。背尘合觉，绝缚入道，必始于此。深可体究，慎勿诵文。良下，反释所以，又三。初示染本。封著是贪爱，此彼、得失即分别，由斯二种，轮回不息。能离此者，即名道行，非别有道，故下云道在虚通达累为本是也。故下，次举世情。财收八秽，色乃荒淫，名谓虚声，见即妄执。上二常流所著，故为钝，下二学者所求，故为利。此且一往分之，然有具四，或复互轻，不必一定。鲜犹无也。终下，重诫。凡在同徒，用斯自照，有一于是，未脱轮回。且听教参玄，为人轨范，反乃积财荒色，诤见沽名，迹混世尘，不思出要，形出心没，何所利乎？
二、明有益超世；
二、明出家超世者。
横约诸有，无思离染，故树出家，乐处闲静。若有贪著，终成金锁。引出方便，唯斯一道。
第二门，释中，初科。初、示立意。约谓约绝。若下，次、遣滞著。谓不知方便，住于闲静，故以金锁以喻法缚。引下，三、点权道。
如华手经：有四法，转身即在善来比丘，莲华化生，现增寿命：一者，自乐出家，亦劝助人，令欣出家；二、求法无倦，亦劝他人；三、自行和忍，亦劝他行；四、习行方便，深发大愿。随有功利，至时引付。
次科，华手经。转身即生报也。善来比丘，谓值佛得戒者。莲华化生，即生佛净土者。现增寿命，即现报也。下列四法，前三并自行劝他，后一即化他行愿。正取初法，余三连引。随下，嘱令广述。引付谓引以付他。
又如出家功德经：若能放人出家受戒，功德无边。譬如四天下满中罗汉，百年供养，不如有人为涅槃故，于一日夜出家受戒。谓犹前施虽多有竭，是欲界系；为法出家，非三界业，故说过前。又云：纵起宝塔至忉利天，亦劣出家功德者。一时欣出，虽未可数，然其积微是高胜本。前供无学，功德未多；后以供佛，情谓大胜；然终事供，沦历下地，判非静业，何有相胜？
次功德经，初叹德。譬下，次引喻，有二。初、供圣喻，前引经，谓下，出意。有漏有竭，无漏无穷，优劣可见。又下，二、宝塔喻，前引经。忉利天在须弥顶。一下，示意，初明胜劣，前下，显重喻。佛、僧虽异，事供不殊，二皆非胜。下地即欲界，静业即禅定。尚非上二界之定业，况无漏圣业乎？
智论云：出家人疾得解脱，如华色尼说。广缘如钞，至时引证。
智论，彼引莲华色比丘尼本生经云：佛在世时，此尼得罗汉果，后化诸妇人出家，女云：我等持戒为难，恐破戒堕狱。尼云：堕者从堕，久有出期。我昔曾为戏女，因著袈裟，至迦叶佛时，乃得出家。由破戒故堕狱，今值释迦佛，却得出家解脱。以此证知，若都不出家，宁获圣果？下指如钞，即沙弥篇。
三、明障出大损；
三、障出有损者。如出家经：为出家者而作留碍，抑制此人，断佛种故，诸恶集身，犹如大海。现得癞病，死在暗狱，无有出期。
第三门。引经，亦即出家功德经。诸恶集身等，谓业深广，故喻如海。癞病堕狱，即现、生两报。
四、明既出家已，行于罪行；
四、明出已乃行凡罪。
据论罪本，皆由事缚，不思厌背，师心妄造。如大宝积经：出家二缚，谓诸见、利养也。如律缘制，由名利故，便生有漏，因制诸戒，为防罪业，障三涂也。
第四，示罪本中，初正示。言事缚者，即上四科。因之生罪，故为罪本。如下，引示。宝积诸见，即人、法两执；利养谓所须四事。律缘即舍利弗请佛制戒，佛言我自知时。未得利养，过漏未起。后须提那等皆由利养丰盈，向道心薄，遂生过漏。故知名、利，毁戒之缘；欲脱死生，深须远离。
今世出家，翻种苦本，不畏沈溺，多起下业。故彼文云：又有二痈，谓求见他过，自覆己罪。向诸行者知来实苦，决定现世不造苦因，如知火烧、汤烂，无有纳手足者。佛说罪事，深宜远离，以不信所烧，随心造罪，更增俗人。
次造恶中，初科。
初、伤时众。业能生苦，故云苦本。出家脱苦，今既造业，故云翻种。下业即三途因。
故下，次、引文示。即是宝积，前已标名，故此略之。求他覆己，于心为患，故喻痈疮。
向下，三、正垂诫。劝知果断因。向谓语告。纳犹入也。佛下，明违教造业。不信能丧善根功德，故如烧焉。
故十诵云未来世中，出家人入地狱，白衣生天者：以俗人无法在身，但专信故，得生天也；出家有法，为世福田，乃反毁犯，妄受信施，开诸恶门，令多众生习学放逸故。
次科，十诵中，初引文。以下，显意。前明白衣生天，后明出家入狱：一、反道法；二、妄受施；三、令他习学。白衣无此，故升、沈异焉。
四分中：为说利养难消，六十比丘得无学也，六十比丘热血从面孔而出，六十比丘畏佛语故，便退还俗。
四分。六十得果，即清净者；六十流血，谓毁犯者；六十退道，即初入者。
余如涅槃为利出家，驱逐净行等。广亦如钞。
涅槃中，彼云：我涅槃后，浊恶世时，多有为饥饿故发心出家，名为秃人。见有持戒、威仪具足、清净比丘护持正法，驱逐令出，若杀若害。若论罪行，且列五种，所谓贪欲、瞋恚、爱亲、求利、悭嫉也。下指如钞，并沙弥篇。
五、明既出家已，行凡福行；
五、明出已乃行凡福。
凡出家者，出有为家，为解脱者，谓脱缠缚，此为本也。如五分说：不为解脱出家，不得名僧，次不受供。
第五，释中，初文。出家求脱，经律通言，牒以释之，示其行本。有为总目三界，缠缚且论二惑。下引五分，证知求脱，乃名出家。
今有行者，但知持戒，无心在道。道在虚通达累为本，此而不思，但持戒善；自余讲解、修习、观务，悉为非道；内多瞋忿，久污净心。此戒取结；谓为最胜，又是见取。体是欲界，增生下业。
次行相中，初科。初叙持戒昧道。言虚通者，道之体也；言达累者，道之用也。余为非道者，是此非彼也。内多瞋者，怒他不从己欲也。此下，结示行果。凡夫具十使：贪、瞋、痴、慢、疑，五钝使也；身见、边见、邪见、戒取、见取，五利使也。今此执戒为胜，即二种结使烦恼耳。既无禅观，未脱欲有，故是下业。
若修世禅，缘色、缘心，虽经上界，终还生死，未有出期。如郁头蓝，上极非想，还沈阿鼻，后作飞狸，佛记无出。
次科。世禅即四禅、四空定也。缘色故生色界，缘心故生无色界。引郁头缘者，具云郁头蓝弗，坐得非非想定。尝于林下水际修之，为鱼鸟所喧，发起瞋毒，欲害鱼鸟。以定力故，生无色界非非想天；以瞋害故，彼天寿终，堕飞狸中，能飞空搦禽、入水取鱼以食之。
若修多闻，讲诵经典，不为解脱，并增欲有，未成无漏。
三中。多闻讲诵，多为名闻利养，驰骋见解，是非相胜，皆是下业。学者闻之，宜乎自省。
若营世事、供养三宝塔寺等相，心无欣道，最是我所，或沦下趣。由造善时，自爱憎他，行谄行诳，杂惑成树，故受鬼趣相似果报。以心非实，生在恶道；以福事成，故受胜处。
四中，初明行果。由下，次推心因。以强胜故，自爱憎他；以追求故，行谄行诳。此等不一，故云杂惑；积集既众，故喻如树。恶道是总报，胜处即别报。
如智论云：世间法者，孝顺父母、供养沙门、布施、持戒、四禅、四空、念佛法僧、九想等是也。又成实云：智者不应持戒、多闻、禅定等少利事中，自以为足。以贪著故，忘失大利。谓有解脱也。
三、引证中，智论。孝顺至布施，并是营福；持戒可知；四禅等并是世禅。唯缺多闻，见下成论。念佛法僧即六念。修九想即不净观：初、作胀想；二、青瘀想；三、坏想；四、血涂漫想；五、脓烂想；六、啖想；七、散想；八、骨想；九、烧想。
成论中。以贪著故，并下谓有解脱，二句并疏主加释。言解脱者，即下三圣行也。愚者见此，便谓持戒、多闻皆不足为。然而不知徒行无诣，故为世福；若真求脱，无非圣道。但心有通塞，事岂替废耶？
六、明出家修道要业；
六、明出家行圣道行。
但出世道无始未经，皆由著世，惯习难断。今既拔俗，智鉴明利，若不行者，禽兽无别。
第六，释中，初科，初叙难行所以。今下，次劝励力须修。即用上文智论偈意。
然圣道行，经说乃多，并随机缘，故药无准。要而言之，不过三种。
次科，标中，叙广。摄广归要，止有三种。
一者，小乘人行，观事生灭，知无我人、善恶等性。
二、小菩萨行，观事是空，知无我人、善恶等相。三、大菩萨行，观事是心，意言分别。故摄论云：从愿乐位至究竟位名观中，缘意言分别为境。
列示中。三种观法并云观事者，事即观境，统收诸法。文中且举我人善恶，故云等也。初则见相如实，观性本空；次则见相如幻，空华、水月，当相即空，不待观性；后则观一切法唯心所变，心外无法。初观生灭，灭已见空；次观幻化，生处见空；后观唯心，生灭幻化，无非心变。以心生法生，心灭法灭，生灭有相，相如幻化，二乘小圣见之为空，然而不知生灭、去来，本如来藏。故大菩萨但了唯心，圆修三观，不偏性相，故名中道。意言分别者，谓观一切诸法，皆由心思、口议分别前事，故有差别。万法皆归思议，思议不出自心，摄末归本，故云唯心。下引摄论，即摄大乘论。愿乐位，通收加行、三贤也；究竟位，别指最后妙觉。行虽浅深，皆观唯识即是中道，故云观中。缘谓能观，意言分别即所观，故云境也。
离行无别余法。至时广引行法二十卷中，除疑、舍障、入道方便，随机有取。
三中。初句结示。离行无别法者，谓上三行，收括尽故。至下，指广。行法者，旧云即道整禅师所撰凡圣行法。其文已亡，不复见矣。
七、明大小正行，三学为本。广如钞中。
七、大小相决同异者。三心道行，如上所明。通进道门，不出三学，一切圣人，并由斯路。
第七，总示中，初结前。通下，起后。一切圣人，通收大小三乘极果。虽志有远近，证有浅深，而所修道行，皆遵三学，故云并由斯路。
若据二乘。戒缘身口，犯则问心。执则障道，是世善故；违则障道，不逸三涂。
小乘，戒学中。戒缘身口，此句通该空有两宗。缘，由也。犯则问心，此句局在四分空宗。执障道者，是利使故；违障道者，是恶因故。
定约名色，缘修生灭为理。故佛性论云：二乘之人，约虚妄观无常等相，以为真如。故知澄心缘行，随心分心，但见生灭，何有谛用？
次定学中。
初示定相。名色即是所观五阴。四阴属心，心无形相，但有名字，故云名色。故智论云：一切诸法中，但有名与色，若欲如实观，但当观名色。准此并通大小观境，今文且就小教为言。谓观此五阴，缘会故生，缘散即灭，生灭从缘，了无自体，无体故空，空即是理，故云缘修生灭为理也。
故下，引证。论明大小两乘真如差别，文见第四，如疏略引。彼又续云：此虚妄观，唯因中有，果地则无。是故此如，因中则成，果地则坏。菩萨如者，离于虚妄，约真性以观真故如；此如于因果中二处无异，故唯成不坏。是故二乘如者，逐其定灭，去而不来；菩萨如者，因果恒有，去来不异。舍因到果，故称如去；从果出用，故曰如来。
故下，结示。了达五蕴专缘行心，随见起灭，住于寂灭，故无谛用，不同大士证真起用故也。
今学语者，谓以四谛、八正为道。得其语也，行心须缘。故语、业、命，是其道戒；念、定、方便，义约禅静；正思及见，此为慧观。四仪缘筹，唯在慧解；慧心一动，随念追觉；初思后见，见是道明。
三、慧学中，初科，初斥其逐语而不知修。故下，示其道相。即以八正配属三学。口语、身业、活命，此三属戒。摄念、入定，由于方便；方便即是正精进。此三属定。念与方便，非正禅定，今以意收，故云义约。思是思择，即破惑之智，故曰初思；见是见解，即证理之慧，故云后见。四仪等者，谓随事观察，推功归慧。
斯据法忍，故非凡地。然分有解，亦称见也。故成实云得世上正见，不生恶道者，即相似无漏，分断三涂，通说得也。
次科。初结前所配。法忍即初果，即知入圣，可名正道。然下，次正显通凡。分有解者，谓内凡四善根中，世第一人分见空理。下引成论，证成分见。世上谓将入圣位，凡中最上，谓世第一也。望真无漏，故云相似；望尽见障，故云分断。
据其戒、定，义约为言：正敛身心，但缘慧理，无心缘罪，身口不起，故道戒三从此得名；缘理观度，凝想无漏，约心不散，义名为禅，故道定三从此有也。本唯慧观；滞漏是障，思择障本，毕竟无依；由斯行起，发生无作，即名此业为道有也。
三中，前叙戒、定。初二句通标。以断证之时，正用慧学，相兼非正，故云义约。正下，别释。心既缘理，则摄敛身口，自然无恶；澄凝念虑，任运不散：约此二义，以为戒、定。本下，后正显慧学。滞漏是惑。思择即慧。毕竟无依，即真空理。发生无作，即无漏功德。道分所获，故云道有。
若据大乘，戒分三品。约义收缘，不异诸律。何以明之？如杀一戒，具兼三位：息诸杀缘，摄律仪也；常行慧命，即摄善法也；护前命故，即摄众生。此一既尔，余者例然。非无一二遮戒，如地持等，宝璧开制，戒异凡小。
大乘，戒学中，初科。
初、标示。三品即是三聚，出璎珞经：一、摄律仪戒，律仪禁恶，即断恶也；二、摄善法戒，即修善也；三、摄众生戒，亦名饶益有情戒，即度生也。小乘则随缘别制，大教则依心总结，故以三戒通摄一切，故名为聚。是故断恶则无恶不断，修善则无善不修，摄生则无生不度。且举大略，余广如后。
约下，二、对小乘以明同异。
性戒明义同。且举杀戒，余并例作。如淫息诸染缘，常修梵行，不污前生；如盗则离侵损缘，常行惠施，不恼前生；如妄则离虚妄缘，常行实语，不诳前生。下至众学，条条类说，无非三聚。若准智论，声闻戒但有断恶一聚，既不度生，不习方便，无余二聚。今用大意，决于小宗，约义明同，莫不齐具。
非下，明遮戒或异。地持云：若菩萨，有檀越以金银等宝物奉施，菩萨以瞋恨心，违逆不受，即名为犯，由舍众生故。小乘则制畜捉，故云开制异也。且略举之。必欲通知，须将善戒、梵网，对下六聚，则同异可见。
然菩萨有二，谓在家、出家。出家菩萨，形位同诸声闻，智论中文殊、弥勒在比丘中，依夏坐也。故涅槃中：白四所受，息世讥嫌，性重无别；浮囊多少，即譬五篇，度生死海，虽乞不与。又如摄论菩萨得无分别智，一切尘不显现；由胜智方便，具行杀生等事，有利益故，自无染过。纵有利益，有过不行。此明大乘之人出家戒也。在家菩萨，如净名说。
次科，初通标。
出下，次别释。
前明出家菩萨，有三：
明形位同。他方诸佛，多有声闻、菩萨二种僧，不相参混；其菩萨僧，不局形体。唯释迦佛但有声闻僧，不立菩萨僧，故诸大菩萨影响施化，皆须剃染禀戒，所以形位同声闻也。此据一类机缘所见，然菩萨作用，不必常尔。
故下，明受随同。息世讥嫌，即诸遮戒；性重无别，谓性遮等持也。浮囊多少者，彼明人欲渡海，而须浮囊；有罗刹问乞，初全乞，不与，次乞一半，三乞掌许，四乞指许，五乞微尘许，喻三毒欲犯五篇；而皆不与，即喻坚持也。
又下，明急护同。无分别智，谓观诸法如实平等，故无分别；唯一真体，外尘本无，故尘不显现。亦名如理智，初地已上，始得用之。方便即权巧。杀生等者，即十恶也。有利益者，谓利他也；自无染者，谓自利也。具此二利，虽行无犯，互有所缺，亦不行之，故云纵有等。今时愚人，不量位地，不知权行，作恶无耻，妄引为例，自误误他，难可救也。
后明在家菩萨。指净名经，彼云：虽为白衣，奉持沙门清净戒行；虽处居家，不著三界；示有妻子，常修梵行；现有眷属，常乐远离。乃至入诸淫舍，示欲过等。
至论定慧，非复所闻。止可诵语，心行非路，又可悲也。
次定慧中。谓众生心体本来明静，妄起昏动，遂致流浪；若达唯心，无别余法，当知昏动，体即明静。定慧、寂照，同出异名。此理幽远，末世机劣，非彼所闻，纵闻不行，言之何益？故略不明，但悲叹而已。如净心观、归敬仪等，亦略明之，自可寻也。
上以据事。其标题义释如前，可为心用。
结诰中，初句结上七科。其下，指令遵用。标题即本文总标，义释即标下子注七分行法。学此乃知出家来致，次第修舍，始末有归。今时但知削染，不识何为，形虽出家，行同尘俗，徒生徒死，即斯人矣。
二、明就文依位分者。初、明乞度，即畜众法，简师有摄护之勤；二、度沙弥法下，正辩度人，即资有奉遵之志。
次随相解中，分文，可解。
此通僧尼，并须具有，故一处列。至时改号，依本直陈，义无不得。如光师本，分别位者，终是重引，如前离烦故也。
次科，初示今本。如下，次斥他文。卷首叙生起中已示，故指如前。
就初分三，即标、乞、法也。
时诸比丘辄便度人，不知教授，以愚痴故。彼不被教授，不按威仪，著衣不齐整，乞食不如法，处处受不净钵食，于大食、小食上高声大唤，如婆罗门聚会法。诸比丘以此事白佛，佛言：听僧与授具足者白二羯磨。
初、标缘中。时度人者不知教授下，明托缘过也。诸比丘白佛下，因制畜也。
三、乞度人，标缘，分文中。托缘过者，过即是缘，托缘制教，不徒设也。
愚痴不知教授者，自须饮乳，无义养他，故律诃也。
初、释缘起，正释中，初科举喻。婴儿不当为父，愚教不宜畜人，此亦本律佛诃比丘之词。彼因二岁比丘持一岁弟子往佛所，佛诃责云：身未断乳，应受人教，云何教人乎？
不案威仪者，行、立、坐、卧，身行口言，各非法式故也。
二中。以威仪语通四仪，言行皆不依律故也。
著衣不齐整者，或作象鼻、树叶、褶皱、高下也。
三中。谓著内衣、三衣也。象鼻垂前一角。树叶谓垂前两角，如多罗树叶。褶皱，谓褶已安缘，如今裙类。高下谓下垂过肘，高过脚䏝。余如事钞众学中。
乞食非法者，谓择富去贫，离难从易，弃恶取好。皆非次第，越威仪也。五分：佛未立二师故，威仪改常。自手取食，不从人受，就他手中抄拨而取；手捻钵缘，不擎受食。斯之妄法，往往盛行，可通改也。
四中。初牒释。择富去贫，是分别过；离难从易，是懈怠过；弃恶取好，即贪嗜过。五下，引缘。自手取食，一向不受也；就手抄取，受而乖法也；捻缘不擎，非受仪也。斯下，诫劝。
处处受不净钵食者，谓起诸邪命，不净、残宿，秽染不洗器也。皆不信镕铜灌咽之苦故，其相多也。
五中。初牒释。不净钵食，律云处处受不净食，或受不净钵食。邪命是体不净，不净、残宿，更收内宿、恶触，并缘不净，此释上不净食也；秽染不洗，即器具不净，此释上不净钵也。皆下，示意。不信来苦，故啖不净。镕铜灌咽，略举一相，铁丸火炭，狱报何穷？
于大小食上闹乱者，由不奉法，心无求道；纵放身口，假食而发。俗士常法，尚云食不语，寝不言，俨若思，安定辞，傲不可长，欲不可纵，志不可满，道高俗表，如何反也？
六中。初出起过之由。不奉法等，推其内心也。假食发者，形于外事也。俗下，举儒况释，并曲礼文。戒寝食时不当言语；俨然若有所思，身不妄动也；安定词口，不妄言也。傲长则祸，欲纵则失，志满则溢，戒令自节，然后为君子也。道高俗表，超世人也。如何反者，责其不当也。
问：诸过之长，勿高十恶。如何不述，乃举衣食两缘者？
答：十不善业，外恶易除。身口内贪，仪相难显，要托衣食，其过方明，故因制也。又十恶文制，道俗知非；贪染乖仪，初未言过。然口腹之累，沈溺者多，形骸之重，在生为急。制戒为道，义须横割，反此悠悠，未成其相也。
问答中。初问，可见。答中，有二，初约内外难易释。制内以治外，先难而后易。又下，次约粗细释。道俗知非，此明粗显，故通制二众；初未言过，此彰微细，故偏制道众。然下，出须制所以。沈溺多者，偏生过故；在生急者，常受用故；若不割断，入道徒为，故云未成相也。
二、就制中。托犯为缘，因白制者，睹坏方补，圣说非虚。事假僧量，理当告白也。
次制畜中。初示托缘，如补衣法。事下，次明制白，不许自专。
彼欲度人者，当往众中，偏露右肩，脱革屣，礼僧足，右膝著地，合掌，应作如是乞言：大德僧听！我某甲比丘求众僧乞度人授具足戒，愿僧听我某甲比丘度人授具足戒，慈愍故！三乞。
律中，准羯磨文，为授具足者须乞畜众法。若按受戒揵度中，前具列和尚德已，总结文云如是畜依止，畜沙弥亦尔，故知并须，以无德不合故。
就初乞中，具仪五者。
一、偏袒右肩，示执作之务，明谦敬也。俗中短右袂，便于事是也。袒谓肉袒，如袒裼衔绁者。今此末俗，著偏袖衣，谓名偏袒者，非也。西梵全无此衣，但有方服耳。
乞法，具仪，释偏袒中。初显意。示执作者，卑己敬他，如仆侍故。短右袂，出论语。彼云亵裘长，短右袂，谓私居之裘，当裾长而袂短。袒裼衔绁，出孟子。裼音锡，衣也，绁谓马缰，言袒衣而执缰，亦仆从之仪也。今下，斥非。以偏袒本是袒露，而非衣名。彼时偏袖，辄号偏袒；今时两袖，亦名褊衫，又复讹矣。西梵祇支、覆肩，并同袈裟之相，故云但有方服。
二、脱革屣，除慢相也。西梵、南番多履此物，靳皮为底，上施纲系。有人以靴屦当之，义通事别。或召为革师者，误也，沙解反之是也。
脱屣中，初示意。西下，二、显相。靳，居焮反，固也。纲系即皮带，靴谓皮靴，屦即革履。或下，三、正名。然今字书，所绮反之，明通两音，但未见平呼，故知是谬。
三、礼僧足者，然通大小，但令尽集，仪轨和成。纵师乞法于资所，亦须尽敬；由成僧故，有秉法功，阙师资义也。
礼足中，初科。初明所敬。通大小者，不问夏次有前后也。纵下，次释疑，以师敬资，反于常理，然而在众，但论僧别。
然律中相忏，大者于小，则具四仪，除礼足也；小者于大，方具五法。今此在僧，别非大小，无问长幼，皆须礼足。
二中。初引律制。相忏谓互相对首。今下，次示今不同。僧德尊胜，别人望之，不论夏次，故云别非大小。
如钞中具列多种。此云礼足宜先上座，随时多少，任力行也。故十诵云头面一一礼僧足也。
三中。初句指广。事钞引四分云手执两足，口云和南等，故云多种。此下，点文。先从上座次第别礼，然恐僧多，义通总别，故令任力。下引十诵，一一别礼，意在恭勤也。
四、右膝著地者，身既翘仰，表敬之极。应须右膝、右足及以左足三轮距地，曲身前请，是本仪也。今乃右腿铺地，不如不设也。
跪膝中，初科，初示意。应下，显相。膝盖、足心三处皆圆，故并名轮。距，至也。今下，斥非。腿，吐猥反。不如不设，非敬仪故。
余见梵僧有加敬者，褰裙露膝，用亲于地，而设礼讫。或有长跪，膝及足指用以距地，翘翘颙望，如对严尊。此可嘉也！诫行注想，心无暂移。自余不经，长慢获罪。
次科。初引所见。长跪谓两膝著地，本制尼女，亦通僧故。足指距地，通及足心，非唯指也。翘翘即高举之貌。严尊即君、父、师。此可嘉者，言其可法也。诫下，劝依。上二句示制跪所以，下二句责非法之过。不经谓无典据。言获罪者，在制则违教轻吉，于化则结业招报。
五、合掌者，表心专一无二缘也。有经律中云叉手者，则十指交也；或云合十指爪掌者。四分但云合掌，未见指开；为附世情，多开掌而合指也。必指掌齐合，心定无缘，是本仪也。
合掌中，初示立意。无二缘者，缘即想念。
有下，辨相，又二。初示异。叉手似今擎拳之类。或云等者，出法华•妙庄严品。四下，出律意。手指必合，不在言之，但标一端，云合掌耳。
问：佛法威仪，义遵上下。焉有师来乞法，而弟子端拱受礼？此不可也。
答：律据从缘，礼有从俗。僧无别僧，即假成用。师今乞法，为别而陈，弟子秉法，据僧能办，在缘既别，理须礼僧。事休余务，则反依敬，世中常事，何得怀疑？
重征中，初问。以事乖常，恐怀疑故。
答中。初二句通示。律据缘者，如下释也。礼从俗者，曲礼云礼从宜，使从俗。谓虽是礼，须合时之所宜；为使他邦，当随彼之风俗。皆谓事不可常守也。僧下，正释。四人别假，聚成僧用，故无别僧也。下明师资所为各异，不比常时。事已明决，故不在疑。
文中列受具。余有剃发及受十戒，齐须乞法，以无德者妄为师故。四分简和尚德中，具有兼也。诸欲受时，先须乞请。多不自量，任僧筹议。
乞法中。初明例通。剃发受十戒，即畜沙弥，文略畜依止。四下，指证。即如注引受戒中文。本简受具，兼通余二，故云具兼。诸下，劝依。总上多事，故云诸也。
佛言：当观察此人。若不堪教授，复不以二事摄取，一者法，二者衣食，当语言：大德止勿度人。若有智慧，堪能教授，又以二事摄者，应与羯磨。
作是白言：大德僧听！此某甲比丘今从众僧乞度人授具足戒。若僧时到，僧忍听。僧今与某甲比丘度人授具足戒。白如是。
大德僧听！此某甲比丘今从众僧乞度人授具足戒。僧今与某甲比丘度人授具足戒。谁诸长老忍僧与某甲比丘度人授具足戒者默然，谁不忍者说。
僧已忍与某甲比丘度人授具足戒竟。僧忍默然故，是事如是持。
三、明与法，缘、法为二。
缘中。观察者，凡度人法，要在拔俗出道为先，非以财食事资而为师训。虽列法、食两位，然以法务为先，故初即云能教授者，明存法本，以资慧命，后以衣食，用摄形累。有亲疏也。
与法，释缘中，初科。初叙度人之本。虽下，次通律意。法能资神故亲，食但养形故疏，所以文列前后也。
就简德中，律分三位。简小取大，十夏已上；简愚取智，解通持犯；简堕取勤，能勤教授。不具此三，文中令止。具兼统摄，义须和与。
次科。初释不堪。次列三位，缺一须止。简堕取勤，下脱一句，准钞合云能勤教授。具下，次释堪能。备上三德，总收余行，故云具兼统摄。
问：沙弥剃发，已乞畜法；至后受时，更须法不？
答：二受后生，俱须乞与，容有德退，不可准前。
问答中。恐谓前乞后不须故。容德退者，出其重意。
若尔，德苟不退，须重乞否？答：退与不退，非简不知，须僧量可，例皆乞法。
大段第二，正度人中，文分为二：初明僧受，后明尼法。
初文又二：度沙弥法，标起也；与剃发下，随相辨位。
初标。言沙弥者，西梵天音，东夏人翻为息慈也。有人言：息恶行慈，为行之始也。有人言：初拔世表，多缘慈恋。故息小慈，用怀大哀，救拔一切也。
二、正度法，僧受，沙弥，标缘中，初科。初翻名。有下，释义，有二：初师约止作释，次师单就止恶解。慈恋即是情爱。用怀大哀等乃言外之意耳。
律中度罗睺罗为最初。僧祇云：若年七岁，解知好恶，与出家。过七十，卧起须人，不得度；若能修习诸业，听出家。若太老，已出家，不应驱出。若初欲出家者，为说苦事：一食、一住、一眠、多觉。问答能者度。
文列罗睺为初者，如未曾有经，九岁出家也。西方沙弥每至夏末，多以香华于空奉散，以罗睺报身尽，法犹有故也。
次释注中，初科。初引经文，以示年幼。罗睺罗，此翻障蔽，是佛之子，以障佛出家，如罗睺之障日月也。西下，次举现事，可验最初。法犹存者，谓法身常在也。
文列僧祇约年为位者，以出家之人，要修道业为本；老小非务，何勤苦于三学也？故涅槃云诵经、坐禅、劝助众事，老无三味，有四山临。
二中。初示简意。老谓过七十，小即未七岁。故下，引经，但证老者。经列三事，即是道业，年老力衰，故并无味。将死不久，如四山来逼，成论云：行者见死有大力势，如大石山，从四方来，无逃避处。
又云为说苦事者。以世网苦辛，多厌求乐。初虽慈许，终有退败。故经论中，有现世苦，未来乐者，出家人也。昼夜鞭心，常收正念；不觉妄缘，寻悔诃责。故智论中菩萨日三、夜三，每行三事，谓忏悔、随喜、劝请也。三千云：必行坐禅等三。不尔，徒生徒死。即遗教曰：中夜诵经，以自消息。余时须依律文常尔一心，念除诸盖。
三中。初、示须说之意。世网苦辛，谓工、商、士、农，经营求趁，不容自安。人多厌之，求安闲乐，故反说苦事，知其志愿。初慈许者，谓师辄受也；终退败者，谓资疲厌也。
故经下，二、引苦事之相。初通示。指经论者，多所出故。在家欲乐是苦因，出家苦行是乐因，事似相反，理实相应。言鞭心者，心如钝驴，常须鞭策，可得前进。常收正念，不随尘也。不觉寻悔，纵之不久也。故下，引证。智论日夜各分初、中、后分，以为六时。三千经中，坐禅等三，同上涅槃，近故略之。徒，空也。夜准遗教，三时无废；昼依本律，四仪常摄。
文云一食者，佛教之中，一食为本。托缘开二，不是长途。至今西域统五天竺，常行一食。希见东华，寺别两顿。
四中，初明本制。托下，示缘开。因病开粥故。至下，引据。希下，斥非。今时比丘，见便进啖，岂止两顿？律崩法坏，一至于此，悲夫！
一住者，一坐跏趺，周时方起。自非味重，何以致斯？
五中。周时谓尽一日；味重谓禅定乐。
一眠者，中夜之时，暂尔倚卧，分星月次，寻起缘念。
六中。倚卧谓倚身而已。分星月次，不使长久故。
多学者，慧心常运，不许浮散也。
七中。慧心常运，即遗教云常自省察，不令有失是也。
余如钞中沙弥别行。
三、指广如钞。不复繁录，学者自寻。
二、就位分。初形同法，即剃发；后法同法，谓授十戒。
次辨位，分示中。剃发披衣，形同大僧；十戒禀制，法同具戒。
初中又二，缘、法分也。
时诸比丘辄度人故，众僧不知。佛言：汝若欲僧伽蓝中剃发，当白一切僧。若不得和合，房房语令知已，与剃发；若和合，作白已剃发。
缘中。因巧师儿，比丘辄度，有不知者，后觅即得，因生讥谤。为成问对无亏，故令通告。如五分：先不相识者，七日试之。余有出家仪式，具如事钞，不可两繁，至时量引。文中列通、别二知者，具兼二缘：不和别语，为成问答；若通和白，为表僧义。
形同，释缘中。初示本缘。巧师即工巧之匠。入寺求觅，有不知者，问答有差，生讥故制。令通告者，总下通、别二知。五分制试，意在遮讥。下指事钞，亦沙弥篇。文下，次释白告。通知谓作白法，别知即房房语。具兼二缘，即僧和不和。此句总标。不下，别释。各显教意。
作是白言：大德僧听！彼某甲欲求某甲比丘剃发。若僧时到，僧忍听。与某甲剃发。白如是。
此中欲求者，即和尚为剃顶发也。律中剃发阇梨者，为剃四边，不在羯磨中。
次释法，白文中，初科。白云彼某甲者，即所度之人；欲求某甲，谓能度和尚。恐人滥用，疏特简之。窃原剃发，本须和尚，但恐烦累，故令阇梨先落四边，唯留顶髻，和尚自落，以彰亲度。后世妄传，四边断下八地烦恼，顶上断有顶一地烦恼，以其难断，故令和尚除之，仍先剃为九髻，以应其数。讹风一扇，愚蔽相习，微具智眼，岂不省非？
有人言：所以须白，为量和尚，以文中从某甲剃发故。今解不然，和尚在初已乞畜众，故无重请，但为沙弥。
二中。以文牒二名，所为难定。昔指和尚，今定沙弥，是非可见也。
有人言尼须乞畜，众僧无制者，此未读文，下结僧罪，事行同也。
三中。以畜众法出尼犍度，故生异执。既结僧罪，可验通行。
作白已，唤入众中与剃发。
度人法式，广如钞中。五分云：先与受五戒已，后受十戒。
五分先与五戒者，佛法大海，渐渐深故。如多论云：先以五戒调伏身心，信乐渐增，方受十戒也。
释注中，初科。五分以喻显意，律钞续云不同外道，一往顿受。下引多论，释渐深义。
四分文中，彼剃发与出家人同者，且据形同耳。计在家法，不应道务。然律上下，非以剃发为出家，以法分俗，方绝彼此。故沙弥戒归，方云出家也。
次科，初举律文。此出大小持犍度。恐人执此，便谓同出家人，不当受在家五戒。形虽剃染，体未纳法，故义断云据形同耳。
计下，次以义决。初二句叙疑，以彼五戒非出家法故。然下，决破。律上下者，谓前后文，除此大小持文，余无文故。以法分俗，谓须十戒，方名出家。彼此即俗与道。故下，引证。十戒三归云我今随佛出家，某甲为和尚；又如形同单白，但云剃发，法同白中，始云求出家：验知受十戒者，方名出家。已前剃发，体是俗人，不妨得受在家五戒，方符五分、多论渐深之义。
问：今剃发已，不名出家耶？
答：形同出家，体犹是俗。受法约体，不论形故。
问：既剃发已，可名优婆塞耶？
答：体是婆塞，于义何伤？如足数中，形同之人，尚名白衣；今名婆塞，不足怪也。
若尔，何故涅槃经云虽未受十戒，亦堕僧数？
答：形同僧耳，何事犹疑？
问：四分律中何以求出家者，直受十戒耶？
答：彼土士女多有在俗受五戒者，故略之耳。文既不显，故引五分、多论，必须次受。
问：今若不受五戒，为有何过？
答：准如多论，失次第故。尼钞注云僧得小罪。余如下渐顿受舍中。世有欲废坛下五戒，故此辨之。余广如别。
次授法同中，缘、法、相三。
佛言：若在僧伽蓝中度令出家者，当白一切僧。白已，听与出家。应作如是白言：大德僧听！此某甲从某甲比丘求出家。若僧时到，僧忍听。与某甲出家。白如是。善见论云：作白已，当礼僧足，往阿阇梨所教受十戒。
善见云：阿阇梨告言：汝随我语，教汝受三归。答言：尔！又应问其遮难，发戒缘起，准如经律，例须具问。
初、缘中。行事之时，须具仪法，故列二座，谓和尚、阇梨。律中出家阇梨，谓授十戒者。应对和尚，授者傍教，如善见文。发缘、问遮例须举者，以发具戒，藉此为本，深须练也。义须二师随机约略，开示戒相，悟入法体，不但暗诵，致迷得否，自他陷也。
次法同，缘中。初明受仪。如善见者，即指注文。发下，次明开导。发缘谓发戒缘境。亦问遮难，难同僧中，遮除年岁、衣、钵，但问十三。深须练者，谓令受者明识也。开示在二师，悟入在受者。戒相法体，并依境量以彰深广。下诫为师不可轻易。
方乃授云：我某甲归依佛，归依法，归依僧。我今随佛出家，某甲为和尚，如来、至真、等正觉是我世尊。三授已，便得戒。
我某甲归依佛竟，归依法竟，归依僧竟。我今随佛出家已，某甲为和尚，如来、至真、等正觉是我世尊。三结已。
二、正受法，体、结为二。
二、法中，分文。体、结二者，前三归是正受法体，后三归即结前付嘱。
初体中，分五：某甲者，陈己名也；归三境也；别指所重，言随出家；亲依有本，和尚也，彼此相摄，寄法传心；如来下，恐滥余尊，非同别部调达师也，故别指之，令无惑矣。
释体中，初科。分句牒释。三中唯言随佛，故云别指。四中，彼此等者，示须牒意。
问：五、十二受，具列如来，中间八戒，何不别显？
答：可知也。
问答中。云可知者，以五戒是革俗之初，十戒乃入道之始，恐迷邪正，特须简别。自余已晓，故不须之。此义易知，故不委示。
三、明相中，文分三位：初列十相，谓依法受体；次列五德，明位堪物养；后列十数，显慧解思择。
三、相中，分文为三：初正戒相；次彰具德，位堪物养，为世福田故；后知法数，慧解思择，辨别邪正故。
与戒相：
尽形寿不杀生，是沙弥戒，能持不？答言：能持！
尽形寿不偷盗，是沙弥戒，能持不？答言：能持！
尽形寿不淫，是沙弥戒，能持不？答言：能持！
尽形寿不妄语，是沙弥戒，能持不？答言：能持！
尽形寿不饮酒，是沙弥戒，能持不？答言：能持！
尽形寿不著华鬘、香油涂身，是沙弥戒，能持不？答言：能持！
尽形寿不歌舞倡伎及故往观听，是沙弥戒，能持不？答言：能持！
尽形寿不得高广大床上坐，是沙弥戒，能持不？答言：能持！
尽形寿不非时食，是沙弥戒，能持不？答言：能持！
尽形寿不得捉生像金银钱宝，是沙弥戒，能持不？答言：能持！
此是沙弥十戒，尽形寿不得犯。
就前相中。据论业体，具受七支，如律文中大小持说。约缘明十，说境同僧。故律随戒，并结吉罗。但对受列相，不可具陈，且列易犯，前诲示耳。后诸行相，依师诲示。如比丘中且示四重，如是例也。
戒相，通数中，初科。初明体具。大小持者，即犍度名，彼明沙弥、大僧持奉行同。既发七支，则遍该万境；不同有部但发四支，唯独具戒发七支耳。随戒即僧尼戒本，戒戒下文结三众罪，可证同僧；但唯结一品，与僧尼为异。但下，次明列十所以。下举具戒说相为例，事义颇同。
问：具受列四，非具乃多者？
有师解云：计如比丘亦应多说，如十诵中为说下篇，四分略故，但明四重。
有人言：沙弥前五，犹是本俗。今所受者，但增后戒。愚小易陵，故示相也。比丘受后，且示四重，性是障道；余所不知，有文委告。沙弥阙文，故列后五。
问答中，问意可解。答有二解，初约义同释。十诵说下篇者，即僧残也，犹是戒分，坏众同故。四分略者，初篇永死，次篇可救，待学自知，故亦不说。有下，次约不同释。大僧可寻律部，不在多列；沙弥止问二师，未许学律，特须委示，故云阙文也。
此之十相，与八戒同，但增后一捉持金宝。
别相中，初科。八戒离开成九，故但加一。
文列生像者。古人云：世中戏具，似人畜形者，不许捉也。如律所制不持乐器，亦是比拟。然僧祇中，生色，金也；似色，银也，似即像，银之异名矣。梵唐两举，令俱解致。即金为色，俱是唐言，本梵说银，同此似像之目耳。
次科。初出古解。彼逐言相，谓是众生形像故。如下，示今释。初纵古，善见云：人施乐器，不得捉，得卖。然下，显今，初引据。生色谓生有莹彩，似色谓似近于金，似即像者，会字义也。梵下，释今文。生像是翻梵，金银即唐言，意令通晓，所以双标。即下，会通二律，名义无别。
下总结令持，可知也。
如请僧福田经，沙弥应知五德：一者，发心出家，怀佩道故；二者，毁其形好，应法服故；三者，永割亲爱，无適莫故；四者，委弃身命，遵崇道故；五者，志求大乘，为度人故。
二、明五德，如文引经。
次五德中。标云如文，即指注也。
初德发心怀道者。创发蒙俗，情厌诸有。唯欣出要，常怀佩也。佩谓带持之者也。有传为背，误也。
牒释，初德中二句，初释上句。唯下，释下句。佩下，正字义。
二德毁形应法者。道俗路乖，反形易性。故割其所重，服彼所轻，明志绝奢靡，与世违也。
二中，初通示。故下，别释。上二句释反形，下二句释易性。奢则华侈，靡谓美丽。
三德割爱怀舍者。以无始所亲，慈恋难断，终归死别，然不早悟。今近割俗缘，远成济度，且从道业，两舍亲疏也。故善见云瓦钵贯肩，以四海为家居，知谁可爱憎也。
三中，初叙情爱。世俗贪生，不知有死，故不早悟。今下，释永割。两舍亲疏，谓无适莫。適字音嫡。故下，引证。
四德委命遵道者。明奉崇三学，死而有已也。
四中。奉崇三学，释下遵道。死而有已释上委命。
五德志大度人者。奉行极教，兼济于他。
五中。大乘穷理尽性，谓之极教。
斯德始终，通于五众，俱堪物养，人天师范。故使诵持，无轻受体及形服也。
总结中。言始终者，非唯初受时也。通五众者，非独沙弥位也。能消信施，故堪物养；有所取法，故可师范。故使等者，示须说意。
依如僧祇律，应为说十数：一者，一切众生皆依仰食；二者，名色；三者，痛痒想；四者，四谛；五者，五阴；六者，六入；七者，七觉意；八者，八正道；九者，九众生居；十者，十一切入。其列数释相，对治显正，并广如行事钞中说。
次三，十数，如文所列。
十数中。对破外计，以别邪正。西竺外道，总有六师：一、富兰那迦叶；二、末伽梨拘赊梨子；三、删阇夜毗罗胝子；四、阿耆多翅舍钦婆罗；五、迦罗鸠驮迦旃延；六、犍陀若提子。一师下各有十五弟子，各执所见。今此略引十种，以配十数耳。
一者，众生依食者，为破自饿为道者。或餐风服气，饵药存生，是邪道也。佛法不尔，身假食资。欲有段食，根尘触食，卵生多思食，上界识食。或有兼者，如别所陈。食取济形，道取济神，故假形食，缘修道行。至论道也，要修离著为本；不识道元，乃以断食为道。
依食中，初科，初标示。
或下，出外计。饵，仍吏反，食也。
佛下，示正法：
初示三界皆依食住。段食谓四尘所成，有形段故。起世经云：阎浮提人以饭、麨、豆、肉等，名粗段食。亦名抟食，即取抟聚，亦段义也。触食谓根尘相触，资益诸根，如戒本中食家有宝，即触食家是也。卵生多思食者，起世经云：若有众生意思资润，诸根增长，如鱼鳖、虾蟆等。上界识食，谓无色天资益延久，唯识持报，起世、成论，并云无色众生皆识所持。或有兼者，谓欲有诸趣，亦有识食，起世、成论，并云中阴、地狱、入灭尽定，皆名识食。又瑜伽论谓第八识因余三食势力所资，便能任持诸根大造，令不灭坏，有长益义，即以第八梨耶为体。若经部中，取前五识独头意识为体。准此以论，则识食一种，通该三界六道，不唯上界也。又思食卵生，且取一相。须知欲、色两界，通有四食；唯无色界，局有识食耳。不可广示，故指如别。
食下，次明须食所以。离著即道元也。
彼贼住者，本非正师，偷形入法，谓无愿为，故以识之。余九例尔。
次科。本非正师，即邪徒也。谓无愿为，言偷形者，但为饮食，而于正法无心愿乐，以法推求，可验邪正。律令为说，其意若此。识犹别也。
二、名色者，为破自然为道。彼计如犊生已自然饮乳，棘尖，乌黑，火上，水下，风轻，地重，皆无其因。佛法不然，内报、外报皆有本因，诸众生有，皆因名色。心不可见，止可名谈；初始识支，故转为名，假染持识，即染为色。故哥罗逻时凝滑不净，中含心故，展转增长；三十八转，九月便生；托彼胎藏，何得自然也？
二中，初标示。
彼下，出外计。且列数端，例余皆尔。
佛下，正破。彼计无因，故以十二因缘破之，亦名十二支。无明、行，过去因也；识、名色、六入、触、受，现在果也；爱、取、有，未来因也；生与老死，未来果也。内外即是依正。初通示。心下，委释。识支投染，遂为名色支。染即男女赤白不净。哥罗逻时，谓初受胎时，亦名羯逻蓝，此云杂秽。七日一转，三十八个七日，成二百六十六日，五大四小，故成九月。已前与母同气，已后四日，与母别气。故至十月，然后趣生。
三、痛痒想，即受异名。古人翻经，未通字义，假事为目。痛者，苦受，痒者，乐受，想者，舍受。此破为计梵天因者。以劫初成，梵天创下，因有人物；诸众生等，便计彼天以为父母，此生瞋喜，还因彼天。佛法不尔。生憎爱者，实由本阴，何干天也？以初一念缘色心，名之为识，了达染净，名之为想，领纳违顺，名之为受。由三想故便生三受，由三受故便有三行，故长沦历，无有解脱也。
三中，初标示。古译名为痛、痒、想，今翻谓之苦、乐、舍。此下，出计。彼土多事梵天，盖尊其始，以为父母。佛下，正破。本阴即五阴中受阴。受有三别，故名三受。前由识想，后起三行，即善、恶、无记业因，感苦、乐、憕懵果报。因果相续，故云长沦等。
四者，约谛，为破无因外道也。如外草木自生死耳，人亦同之。佛法不尔。苦、集二法，世俗因果；灭、道二谛，出世因果。诸众生等知苦无谛，不思惟故，终不厌离；诸出圣人解苦有谛，广如涅槃盛开释也。
四中，初标示。如下，出计。外草木者，即用无情，类显有情。佛下，对破。世出世间，皆由因果。谛是审谛，如实观察。凡愚无谛，故受轮转；圣人有谛，故能出离。指涅槃者，彼云：善男子，所言苦者，不名圣谛。何以故？若言苦是圣谛者，一切牛羊驴马，及地狱众生，应有圣谛。此明众生无谛之义，广如第七卷中。
问：无因与前自然何异？
答：前计现法皆无因由，此即拨无三世因果，故不同也。
五、约阴论，为破执神我外道。如彼计身中有神我谛，身中宰主如麻米等，统御心识。佛法广破。我在何处？为在色中，为在识中？计此身中但有五阴，随阴计我，则有五种。如是离合次第求之，觅我无从。便悟妄执，得无我理，分成无漏相似圣人。
五中，初标示。如下，出计。或有计云我大色小，色在我中，或计色大我小，我在色中。受、想、行、识，并有二计，历之可见。佛下，对破。为在等者，且举二阴，略受、想、行，此即离求。应云为总在五阴中，此名合求。得无我理，即是我空，亦名人空、生空真如也。分成相似，即是内凡世第一人。
六、约识论，为破一识之道。如有一室而具六窗，猕猴遍出，无识之人，谓有六猴，其实一也；人亦如是，根门乃六，一识通行。佛法不尔，识随根起。若是一识，岂眼根中而闻声耶？故知非也。
六中，初标。如下，出计。彼谓识神居于身中，窗、猴为喻，似多而一。佛下，正破。佛法明识，根境相对，妄起六识，互不相通，岂得一体？
若尔，佛法亦谈一识，与外见何殊？
答：彼认随尘生灭事识。佛教梨耶，尚非二乘境界，况外道乎？
七、约觉意，为破不修外道。以得五通，逆顺观中，八万劫外，冥然不委；即谓冥寞，以为冥谛涅槃之所，任运至穷，终归果克，何须修也？如转缕丸于高山，缕尽丸止。佛法不尔，要须方便增修乃克。如七觉支择简正理，方能至诣，何有不修？
七中，初标。五通者，如意、天眼、天耳、他心、宿命。逆观过去八万劫前，顺观未来八万劫后，冥不知处，以为臻极。意谓凡人八万劫尽，自至涅槃，不假修证。缕丸为喻，其意可见。佛下，正破。七觉支：一、择法觉支；二、精进觉支；三、喜觉支；四、除觉支；五、舍觉支；六、定觉支；七、念觉支。而此七觉，通是运智，择法进修。
八、约正道，为破邪因者。彼得通者，见鸡狗牛鹿，今报已尽，远业将起，生彼色天；不思远因，谓即报是，便效彼畜啖草为戒。乃至修世八禅，用为涅槃；邪进邪慧，例皆尔也。佛法不尔。乞食等四，为圣道缘，并济形也；正语等八，为圣道因，并济心神。观用筹度，深见倒想，便得出也。
八中，初标。彼下，出计。此由不达三世因果，故生此见。由鸡狗等宿有天业，强牵为畜，畜报既尽，即生天上；彼谓诸畜啖草不净，遂得生天，便即效彼以立为戒。修四禅定，以无想天为涅槃；修四空定，以非想为涅槃。投岩赴火等为邪进，横生计校为邪慧。此即八邪道也。佛下，显正。乞食等者，即行四依，资形为缘。正语等八，如前已示，济心为因。便得出者，出三有也。
九、约居止者，为破妄计涅槃为道者。彼以非想及以有顶，并心沈没，粗心不觉，谓会大理，大识妄也。夫涅槃者，寂寥虚旷，非复色心。此乃众生所居，何名绝有之法也？
九中，初标。彼下，出计。非想即色界无想天，有顶即无色界非有无想天。大识妄者，自谓识妄，不知是妄。夫下，显正。寂寥故非心，虚旷故非色。色天有色，无色有心，并非涅槃故。
十、约诸入者，破色空为道也。彼增修定，缘色住心，以色灭欲有，以空灭色有，谓空至极，更不重修。佛法不尔。须寻本际，但是自心运用多少，实唯一识，本无前境。但是妄倒，自立是非；我见不除，还受生死。故智论云：外道能生禅定船，度欲色界海。无色界海深广，难可得度，由不破我心故。
十中，初标。彼下，出计。增修定者，初则缘色住心，即以定业以灭欲有乱业；此定既成，次又观空，即用无色定业，以灭色有定业；至此为极，谓为涅槃。佛下，显正。彼既缘色、缘空以为至极，此即用十一切处定以破之。此之十境，亦缘色、空，但是发定之处，非至极也。一、青一切处；二、黄一切处；三、赤一切处；四、白一切处；五、地一切处；六、水一切处；七、火一切处；八、风一切处；九、空一切处；十、识一切处。十皆言一切处者，即从所观境遍满为名；今名入者，谓从此以发定也。寻本际者，推于心也。多少谓初观少色，后使多遍。实唯一识，摄境归心也。但是等者，彰外计之过。引证，可知。
上略随解，令寄心有在。必至临机，更广义类，令深知解，不在语也。
结诰中，初结前。必下，识令广示。
自余持说受净、衣药、众具，相同大僧。罪据轻位，由奉愿行，未是具修，且就吉罗，悔以随戒。广如事钞，故不委也。
三、指略中。初明作持行同。持说受净者，谓沙弥制二缦衣，并一钵，自余衣、药、钵，并须净施。受故须持，净故须说。罪下，示止持行别。悔以随戒，谓通五篇皆吉悔故。下指如钞，并见沙弥篇。
二、就大戒文为二段：初标举众名，后就缘正解。
初中，标举、列缘，又分为二。
言比丘者，中梵天音，此方无译可以陈相。如水、火等，彼此同体，以名目之，得其实也。比丘不尔。元出中方，此土本无，不知何目，且用义例，得诠便止。因此四句，以义翻名，以名翻义，余二俱句，可以例知。
二、授具戒法，标举，正释中，初文。初示无译。如下，即举有译反显无译，故云比丘不尔等。水火未详梵语。诠，显也。
因列四句：
以义翻名，即下翻比丘是也。又如以觉翻佛，以业翻羯磨等，此类甚多，临文自举。以名翻义，如火器翻憍陈如，鹙鹭翻舍利，并以此土物名，翻彼得名之义。
余二俱者。以名翻名，如水、火等，彼此名同，又如白杨翻尼俱律，线翻修多罗，律翻毗尼，戒翻尸罗之类。以义翻义，如彼岸到翻波罗蜜，无上正等正觉翻阿耨多罗等是也。
中梵本音，号曰煏刍，此传讹失，转比丘也。初翻怖魔，次云乞士，后云破烦恼。或从功能者，令魔怖也；明本志者，为怖于魔也。魔名如上。世魔有四：欲魔，即下界顶住者，以欲缠生，令不出也；言阴魔者，即身所聚，念念坏也；言烦恼魔者，即心三毒起，必灭善也；言死魔者，劫略善财，终趣死也。
此人为怖此四，故出家也。取其志致，用以翻名。
次科。
初总示三名。煏，皮逼反。或云苾刍，上云不知何目，而世中妄传是草名者，谬也。比丘，因名；阿罗汉，果号。因中三名，对果三号：怖魔对杀贼，乞士对应供，破烦恼对无生。或下，别释初名。功能，是德。本志，即出家心。魔名如上，前三归中已具释故。欲魔，即天魔，住欲界天顶；有求出离，则怀愁恼，变现异相，扰令著欲，故云以欲等。阴魔，即五阴迁谢，不得安住故。死为魔者，谓死苦所逼，夺其善念故。
此下，结示名义。虽通两释，本志义长，故独结之。
如诸经律，一切出家，不问邪正，修道之士，俱称比丘，即通名也。此土沙门，本言道士，是正释名。李、张之伦，名为治头及鬼卒也，后渐弘广，改名滥上，致释耻从，改为道人。古晋汉经，翻为道士，亦有德也。今全不译，但云比丘，以存本音。自与李异，不妨还同五天异道。且据一相，知所归也。
三中。
初明西土名通。以邪正虽别，皆出家故。
此下，次明此方名滥。晋习凿齿与谢安书云比见释道安，故是远胜非常之道士，故知本是释氏之名。李，即老君姓，名耳，字伯阳，谥曰聃。张，即汉世三张，皆黄巾之首。按弘明集，国家令为首领，部辖乡民，名为治头；驱策鬼神，故名鬼卒；醮献星宿，亦名祭酒。后改为道士，故释氏不称。
古下，三、示古今翻译不同。初叙古翻。亦有德者，出彼翻意。今下，明今不译。虽简此土，犹滥彼方，不能两全，故云且据一相也。
余有翻者，寄之戒本，恐此总论，增诸见也。
指广中。前文但释怖魔，而乞士等名，具在戒疏，故对指之。恐增诸见者，或谓彼此不合两繁，或责此宗不当广说，或诫学者随言生著，示不多之意也。
佛言善来比丘，破结使比丘，三语比丘，边地持律五人受戒比丘，第五，中国十人受戒比丘。上列五受，并正律文。
善来三语唯局佛在，余三通于灭后。
二、就缘列五位不同。略以义分，五门料简：一、列数显相；二、通局不同；三、秉法差别；四、教被凡圣；五、藉缘多少。
次释列缘，标章中。五位，即注所引善来等也。下列五门，不出机、教，机既有差，教亦非一，故须立义简辨差别。
初中列数，如文可知；通尼五受，则有十也。
初门，总示中。通尼五者，即八敬、二十众、遣信、小年、边方十众也。据尼有七，善来、破结，此二同僧，故不在数。
初善来，显出其相者。此人宿树胜因，早蒙开悟，断惑一轮，道成初果，佛亲命召，因教感戒。故母论云：善来比丘，威仪庠序，手执应器，如二十年学法者。善见又云：唱善来已，八事众具，并皆随身。
初僧五受，正明中，初科为二。
初正明。树字上呼，种也。见、思两惑，如车之二轮，初果破见，故曰一轮。因教感戒，教即善来。
故下，引证。初明具足威仪。如二十年者，毗奈耶云如百岁苾刍，年数虽差，皆取相同宿德也。次明获得众具。六物外加针线、刀子，共为八事。
第二，破结者。此人修慧惑尽，道证无学，会正理穷，自然感戒，从所破为名，故曰破结也。律云：若能修道成罗汉，即名出家受具足也。
二中。修慧惑尽，即是思惑。能破是智，所破是结，故云从所破为名。下引律证，戒随果发，即名具足，不须更受。
问：一切无学，皆破结得戒耶？答：此有多别。若因中已受，则随定、道展转增胜，更不重发；若先不曾受，期心至果，则果、戒俱获，即是破结受也；若本无期，得果无戒，故有白衣罗汉。
问：因戒得定，因定发慧，岂得入圣后方感戒？答：必有五、八，为入道基，未禀具足，至果方感。
问：证圣无恶，何须戒耶？答：功德未满，威仪不具，若不禀受，入众无由，终是白衣，未堪道用。
第三，三语者。此人积行非远，未登圣位，于彼罗汉先有别缘，托仗出家，得由三语，故曰也。母论云：诸罗汉等，教欲受者偏袒横服，剃发染衣，凭归三宝。依仗心成，于此教下，即发具足。
三中。初正示。望前位劣，故云积行非远等。对后缘胜，故云于彼罗汉等。母下，引证。偏袒等即具仪，归三宝等即作法，依仗心是能发因，具足即所发体。
第四，边方持律五人者。以边隅荒险，僧少游行，致令三年方获受具。因事曲开，就数彰目也。十诵、伽论，边僧若多，用本开法，得戒，得罪。此方赤县，曹魏已前，并不受具。至嘉平年，法时沙门依法正部，行羯磨法，十人受戒，如僧传中之所广也。
四中。边方，即齐白木条已外。
初引缘示相。律因亿耳沙弥欲受具戒，三年待僧，方满十人，请佛开之。
十下，次辨僧多成否。少故权开，多则还制，籍开故得戒，违制故得罪。
此下，三、究此方元始。赤县，即震旦之别名，河图云：昆仑东南方五千里，号曰神州，亦称赤县。曹魏前者，后汉明帝时法流此方，僧唯剃染，不禀归戒。至曹魏嘉平年，即齐帝时，有天竺僧昙摩迦罗，此翻法时，始行受戒事。钞云中夏戒律之始，即今宗之次祖焉。
第五，中国十众者。僧多信少，机欲渐亏，增至十人，方为胜境。因众标目，故曰也。
五中。言中国者，局五天已内。僧多信少，敬奉薄也；机欲渐亏，受心轻也。
有人不立破结是戒。破名是通，初果亦是。不同余受，文列人法，破结不尔，但列空名。若以为受，乞求、割截，亦应是戒。
斥异，引解，初科立理中。初果亦是，谓名滥也。不同余受列人法者，即如注中善来、三语等是法，一一皆言比丘是人；破结但标所破之惑，而非受法，故是空名。律戒本中，列八种比丘：一、名字，二、相似，三、自称，四、乞求，五、著割截衣，六、破结使，七、善来，八、白四。彼谓唯下二种，从受彰名，余皆非受，故用难破。
若尔，何故律文道成罗汉，即名具足？答：此道成者，在羯磨前，年若未满，罗汉替得。
次科。律中，有人年不满受具，成阿罗汉而得戒者。彼谓先已证圣，后白四受，开年未满，非破结得戒。
今解不然。若小年者，自开胎、闰。如戒本中，全无罗汉用开未满。故知后成，不是开小用羯磨受也。故五分中，有人不满，受具足戒，佛因制曰得须陀洹者，乃是第一受具，不名白四。乃至小年受中，亦无开得果者，与此悬同。
故立破结，是受戒也。
今破中。
初标戒本，通前律意。律开小年，止有胎、闰、布萨三位而已，义立频大，通为四位。故知后成者，谓年未满，羯磨受者，作法已后，证圣感戒，非白四得也。
故下，次引证。彼律初果破见得戒，不同本宗，且取证前非羯磨得耳。由见真理，故名第一受具。小年三位，亦同本律。
故下，三、结断。
就尼众中，列数有五。
初明八敬者。女人机发，深厌生死，求佛出家。以无弘道远化益故，抑而不许。后还舍卫，便自剃发、披衣，倚僧坊立，祈听受戒。时为三请，便授敬法，必具依行，即感具戒，故因名也。
尼受，明五受中，初科。初叙机发，即大爱道同五百女也。以下，次明佛不许度。女性鄙弱，人少敬信，故无弘化之益，反更毁辱，正法减半。后下，三、明尼自剃染。由佛不许，却还城中，辄自变形，复至祇桓，倚门而住。祈，求也。时下，四、明阿难代请。佛令传教能行八敬，即与出家，爱道等闻，即发具戒。
第二，二十众受者。为明女报惑深智浅，喜生慢怠；必欲受具，僧尼各十，方发胜心。因二众为名也。
二中。惑深故多滞，智浅故少信，喜慢故不敬。僧尼各十，心随境胜也。
第三，遣信者。姿貌瑰逸，素染俗心，出寺诣僧，恐成陵染。故开差使诣僧乞受，如常作法，返告便获。因使感戒，即以为名。
三中。瑰，公回反，美也。逸谓轻逸。染俗心者，有诸贼等伺其出故。差使，即遣信也。
第四，小年曾归者。既已事人，深闲仪礼，便耐恼辱，有持戒能。故减八年，得行具戒，因其时缘而得名也。
四中。妇人谓嫁为归。十二得受，望前二十，故减八年。因时缘者，小年是时，曾嫁是缘。
第五，边方义立十众者。大僧边邑，僧少便开。尼脱有缘，依僧亦五，彼此具十，义应得受。
五中，初科，今立中。据律无文，取僧为例，由是开教，接物生善，故云义立。
有人不立。以尼戒中，不许边荒有恐处行，故虽在彼，不合减受。若尔，戒下制僧，亦是不开。而僧受戒，即边通五，此亦类准，如何不合？
斥古中。初引古计。尼戒，见单提中，彼云若比丘尼，边界有疑恐怖处，人间游行者，波逸提。若下，正斥。戒下制僧，谓广解中僧亦犯吉，故用反难，还立前义。
若依神州，自宋已前，究勘僧史，尼一众受。如诸律中，八敬受戒但专爱道，余五百尼十一众受。故求那跋摩圣者言：若无二众，但一众受，如爱道之缘者，得也。何以知然？及论本法，止前方便，未有可成。还约僧中，羯磨方感。后师子国铁索罗等十一尼，学宋语通，方二众受。
次科。
初明一众受。僧史，即梁僧传。宋元嘉中，求那初至，为尼受具。准诸律者，即五分等。若四分中，爱道、五百同八敬受。十僧一尼，为十一众，一尼亦本西国来者。求那跋摩，此翻功德铠。何以等者，申从僧所以。
后下，次明二众受。上明宋前，当元嘉七年。次至十年，有僧伽跋摩，此翻众铠，次至此土，诸尼欲求二众重受。此时已有狮子国八尼在此，寻有铁索罗等三尼至京，成十一人。及正行受，止用十人。铁索罗是梵语，未见所翻。
以此五受，兼通善、破，则七受也。
七受中。善来、破结，该两众故。据局唯五，兼通有七。
问：如上边方开减五人，又加持律乃成制也，何名为开？
有人言：中国制十人者，四人善解法律，六人足数便得；边地开五，要须持律。
今解不然。持律之言，岂局中、表？僧徒多处，知法不难，依教依缘，义必成济。边僧既少，知法行稀，恐约数成，不专识教。夫作业藉缘，缘乖业败，非假持律，焉得遂成？故遣此疑，文列行德，方能拯拔，树此良基，不虚设也。
问答中。
初问。减五少于中国，是开；持律严于中国，为制。开不成开，故须问释。
有下，次答，为二：初、引古义，其谬可知。
二、今解中。初三句通示。中谓中国，表即边表。僧下，别释。前释中国不著，后明边土须加。行德即持律之言。良基即戒体也。
问：造业善恶，能所俱齐。何因遣信受戒，报还方感，杀、盗不然，事成便获？
答：此不可例。受愿在缘，缘来思具；为恶在境，境损即罪。
次问。教人杀、盗，不待报还，遣信事同，不当有别。答文，可解。具犹满也。
大门第二，通局不同：一、约受；二、约报；三、约时；四、约方；五、约渐、顿；六、约诸部。
初、就受中。善来、破结、三语、八敬，此局法缘，互不相通，如相可知。五众、十众、二十众、遣信、曾归、义立十众，此之六受，从缘则众名不同，约法并由羯磨。故此诸受，束则为五，据当体也。彰局显通，则羯磨含六，故总十矣。
第二，通局，约受中。初明四受，法、缘皆局。法即作法，缘即受缘。五下，次明六受，缘局法通。故下，总示离合。束为五者，六羯磨受，合为一故。彰局谓列前四受，显通即开后羯磨，则为十矣。
二、就报辨者，依律五受。
善来一受，通于僧、尼。律列八种，通明善来具二受也。
约报，善来中，初科。律列八种，即上所引八种比丘，及尼戒本八种比丘尼，名数不别，皆有善来、破结，故知此二该通两众。
如多论中：佛不度尼，为止谤故。若善来度，外道当言本在王宫，婇女自娱，出家还度，以自乐故。如撰集百缘、贤愚等经，如来自唱善来度者，皆得罗汉。何以相违？
如明了论：是圣人者，佛唱善来；非圣人者，则不度也。多论止谤，义在凡夫。必是圣人，能遣邪执，则非教限。
次科，为二，初引经论相违。多论止谤，二经入道。如来等语，即百缘文。贤愚经云，莲华色尼，佛唱善来度也。如下，次引了论会通。圣人，即初果已去。
二、明破结通于僧尼。八种列中，俱有文故。
破结中。僧尼八种，同上释也。
三语一受，唯僧明之，不通尼者：以成道初，用三语法，尼未有心；八年制断，令兴羯磨；十四年后，方始剃发求受八敬。约时不及，故非受缘。
三语局僧。由制断三语，过五年后，方始度尼，故时不及。
八敬一受，局尼明者：师资道立，方能弘利，制尼依僧，以法陶练故；敬是下众所行，反通则乱伦及矣，故不在僧也。
八敬局尼。资可敬师，上无尊下，于义不通。陶，甄也。伦，即是次。
羯磨一受，事通两报。据法单复，由智淳薄。备穷戒体，终作业时，即表名也。
羯磨中。据法单复，僧唯一受，尼加本法。由智淳薄，对上单复。即表名者，皆名羯磨受故。
三、就时通局者。善来、三语、八敬三受，局佛在世也，所以可知。破结得戒，通佛灭后，以善见文五千年前，得三达智，故知果成戒满也。羯磨法通二时，可知。然善来受，如付法藏，阿难后秉度仙人者，此是别缘，不可常例。
三中。
言就时者，即在世、灭后也。三局、二通，如文。五千年前，谓第一千年也；通达三世，名三达智。
然下，会异。付法藏传说，阿难临灭，于恒河水中，度五百仙人，皆善来得戒。恐引为妨，故特通之。言别缘者：一则机在阿难，非通他故；二则一时之用，非通后故。
四、对处通局者。
善来、八敬，局在南洲，由中成道，佛自秉故。
问：何故一代不游三天？
答：南洲有四别缘，谓见佛、闻法、出家、悟道，余三洲无见佛缘。且据一相，如此判也。至如舍卫九亿，有不见、闻，不妨余洲有具四者。从多为言，非不如上。
第四，明三洲中，初科。初正示。
问下，次释疑。问中，三天，即三天下。答中，初约局说，以见佛等四种胜缘，异于余洲，故云别也。且下，次就通论。舍卫国中人有九亿，三亿见佛闻法，三亿见佛不闻法，三亿不见佛不闻法。余洲具四，谓随机普应，无方所故。据通，则四洲具缺互有；从多，则南洲多具少缺。
羯磨、破结，通三不疑。三语一受，八年前兴，未摈宾头，二洲无法，何得通也？故鼻奈耶云我今摈汝，终身不得涅槃，便于此没，出于西洲，夏坐度人，大兴佛事。十诵大同，加起僧坊。多论云东洲亦因有佛法教，乃立四部众等。
次科。初明羯磨等但通三者，准下，除北洲故。次三语中，宾头卢为现神足取竿上旃檀钵，为佛所摈，往余三洲，因有佛法。既在八年之后，则三语局南明矣。鼻奈耶中但云西洲，又不言起僧坊，故引十诵、多论续之。
北洲是难，故所不论。
简北洲中，八难之一，法化不及，五受俱无。此亦且据一相为言耳。
五、约渐顿通局：大小通局；别就小论。
大通小局。如善戒经：欲受菩萨戒者，先当净心受七众戒，趣菩萨道。欲知大戒，唯是渐受，通于小乘。小乘五受，当局自通，如后述也。
第五，大小通局中，初科。
初通标：大可摄小，故大通；小无兼大，故小局。
如下，别释。初释大通。菩萨戒自有两宗：若梵网经，是华严部，道、俗、非、畜，皆得受之，则通渐、顿；若善戒经，是法华、涅槃部，唯比丘得受，唯渐无顿。今此且据善戒明之。七众戒，即五、十、具，该七众故。彼云：欲受菩萨戒，必先受优婆塞五戒、沙弥十戒、比丘具足戒。譬如重楼四级，不由初级至二级，乃至不由三级至四级者，无有是处。小乘五受下，次明小局。当局，谓小教必无通大之理。自通，谓当分具戒通于五、十。指如后述，即次科也。
问：受菩萨戒，必假七众为前方便，乃得大戒；形尽之时，小戒谢不？
有人云：前戒局报，与期俱灭；菩萨戒尽于来际，与愿俱在。
有人言：受大乘戒，引五、八、十、具令长，终于未来，故两不失也。
若尔，经生本戒在者，作恶应犯？
答：不知有戒，无违心故。
问答中。问意，谓大戒通至未来，经生不灭，小戒齐一形报，命终须失；然既小戒为大方便，即应小戒亦随不谢。答有二释，初释据誓。两不相干故，小戒自失。期，即要誓。次释取体。引小归大故，随大俱长，至于来际。
若尔下，释妨。隔生既在，理应有犯。答文约后不知以明不犯。
若尔，必因往迹或有知者，有违犯否？
答：大小持犯，并据今报曾受为言，纵使有知，义应无犯。
如上二释，前就教限，后约分通，各有所长，未可去取。
就小乘。羯磨一受，局渐非顿，余四通于渐、顿。
次就小乘，总示，可解。
故律中：不与沙弥戒而受具足者，得戒，得罪。故知制渐也。诸部中，必先五，次十，然后大戒。如多论中：不与五、十二戒，直受具者，一时得三种戒。羯磨局渐，是明文也。
别释，羯磨渐中，初科。初依四分，唯约十戒为具足方便。诸部下，次据五分、多论，更加五戒，为十方便。若准尼钞，不先五戒，直受十戒，亦得戒，得罪。多论直尔受具，三戒齐得。故知羯磨一受，无有不具五、十戒者。近世有人欲废五戒，准斯明判，岂非狂简乎？
问：一时得三，何须前受？
答：多云：染习佛法，必须次第。先受五戒，以自调伏；信乐渐增，次受十戒；善心转增，然后受具。得法味故，好乐坚固，难可退败，不破威仪。一时受者，反上失次，又破威仪。如游大海，渐渐深也。又云：众生得道，藉缘不定，或依十戒，乃至具戒，故致如来说斯次第。
次科。
初问。蹑上并受，以难次第。
答有二意：初染习意；又云下，得道不定意。初中，前叙次受之益。得法味等，谓志不变也；不破威仪，谓行无犯也。一下，次明并受之损，翻上二益，以成两过。后举海喻，对合可知。次意中，谓诸众生宜乐各异，随于何戒而得入道，故须次第也。
问：先受五戒、十戒，后受具戒，舍五戒不？答：不舍也。但失优婆塞、沙弥次第，得大比丘次第。二戒常在，随时受名。如树叶譬，春夏则青，秋黄，冬白。
次问。舍五戒下，略十戒字。舍犹失也。答云不舍，谓法体也；但失次第，谓名位也。下举叶譬，虽变而存，可合上义。
又问：一时受者，有三戒不？答：俱具无作，无别五、十也。
三问。恐疑并得，分三体故。答中。俱具无作，体通三也；无别五、十，混为一也。
若尔，便是一戒，何故上云顿得三种？
答：比丘受形俱无作，与沙弥、俗人同者，故言三也；实一无作，体通三人。故多云：下品受五戒，中品受十戒，前五仍下；上品受具戒，本俗仍下，沙弥是中，余者方上。故知无三。
转难，答中。
初正答。与沙弥、俗人同者，且如五戒，三种俱禁，沙弥后五，十、具齐约，岂非通三？所以不受五戒，直受十戒，体通二种；不受五、十，直受具足，体通三人。
故下，引证。彼宗三品永定，体无重增。故下品受五，中品受十，但十中后五是中品耳，故云前五仍下；又上品受具，唯二百四十是上品耳，故云余者方上。此据次受三品三戒，合为一体。若体有三，则应别发，可证顿受无三明矣。
若成实宗，下五，中十，则引五为中；及乎上品受具，则引五、十齐上。
问：顿受三戒，舍时如何？
答：有顿、渐也。若据渐舍，直舍具戒作沙弥者，则失具戒，沙弥戒在；乃至五戒、三归例尔。亦望一时受戒，与沙弥、俗人防恶义同，随心舍者便舍，留者便有。
四问中。次第渐受，舍有渐、顿；一时顿受，应无渐舍。
答中，初句通答。若下，别释。顿义易知，故但明渐。乃至等者，谓舍具、十作优婆塞，或舍三种，但存三归。亦下，出其所以。前文已示三一之义，故云亦望也。
上明羯磨，受则制渐，舍通渐、顿。
结示中。受局、舍通，如前可解。言顿舍者，谓直作白衣，更无所留也。
善来、三语、破结，此三文虽不明，约义俱有。先受五戒，来从三受，则通渐也；直本白衣，径投受法，此局顿也。八敬一受，文列五戒，则是通渐；余五百女未必曾受，闻敬得戒，应是顿也。
余四中，前合明三受。善来、三语，未及十戒，但有五戒；破结一受，容兼二戒。八敬中，文列五戒，即律明爱道先受五戒，为优婆夷故。余女无文，故云未必。
六、诸部通塞。
从本四分略说五种。羯磨受中，离分出六，通别则十。横通诸部有无所以。
第六，初科。通则为五，别则成十。横犹旁也。本异相望，以显有无。
十诵：佛言：有十种戒。一、自然无师戒者，谓佛不假师教，会理尽故，因感戒也。如多论云：据自然者，不假他教也，非不自假。树下跏坐，即身教也；自言不解此座而得漏尽，此口教也；及后漏尽，戒亦齐得。二、自誓者，如付法藏中，自誓之时，身、口律仪森然具也。三、得道者，如五拘邻。四、论义者。如增一中，佛令须陀耶解有常色等义，说法无滞，又无怯弱；善见云七岁与问答受。余善来、三归、五众、遣信、八重、羯磨六受，通四分也。
十诵。
自然中。初引律示，谓佛成道，断惑证真，自然感戒。如下，引论，决上自然必由缘发。不假他教，谓无师也；非不自假，谓由教生无教也。准此，如来果中得戒。僧祇亦然。若依五分，因中得戒。随机异见，广如义钞。
二中。自誓，即大迦叶。森然，即众多来集之貌。
三中。五拘邻，即鹿园初度五人也。拘邻，即五中之首，此翻本际，即憍陈如；二曰阿湿卑；三曰摩诃摩南；四曰婆提；五曰婆敷。若依善见，善来得戒，与此不同。
四中。彼经云：佛在摩竭提国波沙山中，清旦从静室起，在外经行。时，须陀沙弥在佛后行。佛曰：我今问卿义，有常色及无常色，为一义？为有若干？对曰：此义非一。所以然者？有常色是内，无常色是外。佛言：汝快说此义！今即听汝为大比丘。故云说法无滞等，广如第二十二卷。善见：佛问云：汝年几？答：我年七岁。余同增一。
僧祇有八，一局，七通。一者，自具足，亦云自觉，谓如来也。余善来、五、十、八、二十、遣信、曾归七受，同四分也。
僧祇。自具足，即上自然也。五即边方，十即中国，八即八敬，余可知。
五分十二种受，互有通局：一、自然；二、一语，言归佛也；三、二语，言归佛、法也；四、十一众，即五百尼在十僧中，爱道为和上，三人一受是；五、破恶见实，即罗汉上法也；六、第一受具，谓初果童子也；余善来、三语、八敬、羯磨、二十僧、遣信六受，同四分也。
五分，正明中。互有通局，互谓各半也，准下问答，五局七通。十一众，与四分不同。破恶见实，恶即是惑，实即是理。第一亦目真理，是第一义故。
问：三语受戒，具文方成，如何有缺，开得受者？
答：法化初开，群生机至，三名虽异，体实同归，如涅槃中盛明其本。约缘故开，就本亦得，故二受不同也。
初问。前引多论，三归有缺，法不成故。答中。名异体同，谓理体、一体，随称皆具，在机虽异，于理常同。涅槃中，或说一为三，或说三为一，彼明众生本性一体三宝。小乘方便教中，离说为三，故云约缘开也；大乘实教还说为一，故云就本亦得。本，即体也。
问：破恶见实，即同四分破结之人，如何局也？
答：如问，实也。误如局分，宜知在通，不得诵语。
次问。答中，示有误者，谓恐学者循文，不自详审，故特诫之。上云即罗汉上法，乃是会同四分，岂是误耶？
上约余律对明通局，次引诸论。
如多论文，正解十诵。故彼文云七种受戒：自誓、见谛、三归，局在彼文；善来、三语、八法、羯磨，四受通也。
次引论中，多论，初科。三归、三语，名位各别；四分不尔，名通位一。
问：论解十诵，何以与上名数不同，请为通之？
问：四分律文，但云三语，此文更列三归者？答：以义约之。归，犹结也。作法既久，宗奉渐漓，加结成受。故多论云：宿业力故，应三语得戒者，三语则止；三归亦然，自然使尔；牛呞比丘兄弟七万比丘，尽以三语受戒。四分文中但云归依三宝，随佛出家，本无归结。
问答中。初示名义。作法久者，谓三语也。漓，即是薄。
故下，引文证。多论宿业，谓往缘也；三归亦然，亦宿业也。梵云憍梵波提，此翻牛呞，亦云牛迹，过去为牛故，口有牛呞，足有牛迹。呞音诗，说文云吐而噍也。彼云：兄弟七万，诣诸比丘所，诸比丘各尽以三语受戒。四分三语亦有加结，今云本无，未详何意。有云：四分虽有结归，而得戒在于三语，不同彼宗结归方获。
摩得伽中，十种：无师、自誓、见谛、问答、三归，五受局也；五众、十众、二部僧、八重、遣信，五通也。
伽论。问答即论义。三归同上多论，故在局也，下善见亦同。前十诵三归，即是三语，故在通也。
善见有八。一、教授者，谓自誓也；三归，问答：此三局也。善来；重法，即八敬也；遣信；八语，即二十众，僧、尼俱白四也：五是羯磨，并通也。
善见。自誓云教授者，谓从佛闻法故。论云：佛告迦叶汝应如是学，言我于上、中、下座，发惭愧心，应听一切善法，置于我心等，迦叶以教授故，即得具足，是佛神力得也。八敬云重法，重即尊敬，或云八尊，义亦同也。八语，谓尼中本法、僧中正受，两番白四，故云八语。
母论有七。善来；建立受具，即破结也；三语；羯磨；随师教者，即八敬也；遣信为六：通也。敕听一受，即解义者，是局也。
母论。破结名建立者，彼文正名上受具，即同四分上法，而论云从今已去，听汝等立善根上受具，准约文意，名为建立。八敬名随师教，谓从阿难边受佛教故。解义名敕听者，彼论，佛告苏陀沙弥从今已往，若有疑惑，恣汝来问，亦即与戒，故得名也。听字平呼。
杂心列十。一、自起；二、受师教者，即自誓也；三、超升者，即五比丘；四、问乐者，谓须陀耶；五、三归：此上局也。善来；五人；受重法，八敬也；遣信；十众：此五通也。
杂心。自起，即佛自然。超升，即初果人破惑出离也。问乐，谓因问义，生愿乐故。
俱舍有十。一、自然；二、入正定聚；三、信受大师语；四、问答；五、三归：此局也。六、善来；七、信受八尊法；八、遣信；九、持律为五；十、中国十众。各下列人，可知。
俱舍第十四，列数之下，一一出人名，故云各下列人也。初即佛与独觉。二即五拘邻，彼正名得入正性离生，在言颇隐，故此易之。得世间定，名邪定聚；初果入圣，名正定聚。三即大迦叶。四即苏陀夷。五即六十贤部，共集受具。六即那舍等。七即大生主。八即法授尼。九、十但分中、边，不出人号。
明了论云：依他圆德有七种，比丘有四，尼有三也。独觉有量，佛无量波罗蜜。合说有九。
了论，总示中。七种从师受，故云依他；独觉与佛二种，自然感发，则非依他。独觉小乘，境局大千，故犹有量；佛无量义，如后自释。究竟果满，故称波罗蜜。
一、善来者，先白衣圣人，佛呼善来，比丘！修行清净梵行，正说正法，作是说已，发落衣变，便得戒也。善比丘者，许其出家，许与大戒。来者：从白衣位，来入出家位；从无戒位，入具戒位。清净梵行者，断一切恶，修一切善也。四分云快修梵行，尽苦源，即此是也。正说正法者，是梵行所依处也。
僧，善来中。初引论。善下，牒释。断恶是清净，修善即梵行。引四分证，快修梵行证修善，尽苦源证断恶。正说正法，言所说当依正教；行须凭教，故是所依。
二、三归得戒者。善根稍薄，戒法难生；未说归前，先诵佛语善来之法，后方三说，归竟感戒。
三归中。稍，少也。准此作法，先唱善来，后说三归，独异诸部。
三、略羯磨者。善根又薄，须立和上，先问遮法，后方和乞，与今不异；四人秉白，即发具戒。
三中。受前方便，并同广法；唯四人、单白，此二为异。
四、广羯磨者。善根转薄，戒法难生，加至白四，方乃得戒。
四中。法须白四，僧须十人。
尼中三受，无归及略。是圣人者，佛唤善来；非圣人者，三归、单白所不感也。言遣使者，是爱道。言广羯磨，今二十众也。
尼中。无三归及略羯磨。善来、广法，此二通僧；遣使一种，唯局尼众。
此七种戒，悉依他得。言圆德者，即戒体也。所受遍周法界，无境不备，随行奉修，德充一切，故称圆德。
通释中，初释依他。言下，释圆德。即戒体一句，是总示也。所受等，释上圆义。随行等，释上德义。故下一句，通结。
独觉有量，佛无量者。三僧祇劫广修万行，于最后生，有菩萨戒，悉性得也；苦法忍时，得出家具戒；尽、无生智起，一切佛法，一时圆满。三种功德，无有边量也。
次二受中。文牒二种，不释有量，反佛无量，自可知故。若据余部，通归自然，今取位别，心境广狭，故分二焉。
阿僧祇劫翻无数时，而言三者，且约释迦修菩萨道时，以论分齐。从古释迦至尸弃佛，值七万五千佛，名初僧祇；次从尸弃至然灯佛，值七万六千佛，名第二僧祇；又从然灯至毗婆尸佛，值七万七千佛，名三僧祇。若望声闻，当内凡位。万行者，万是数之通名，行实无量，不必一万。最后生，谓王宫所生也。菩萨戒者，谓久修菩萨行，习性自然远恶住善，故云性得。
若尔，前云小戒为大方便，今何倒耶？
答：此菩萨戒，亦即小乘义说为戒，非从他受。不同梵网、善戒，受者方获。
苦法忍时，即证见道，无漏圣慧断惑之时。准此，初果即得具戒。
尽、无生智起句绝，谓尽智与无生智，二智发起，即证无学道时。谓证灭谛，结惑断尽，故名尽智；从尽智后，无漏智起，一切结惑无再生理，名无生智。三种功德者：一、菩萨戒，二、出家具戒，三、佛法圆满。前二是因，后一是果。皆遍生境，故无边量。
然此且据小教明佛。若约大乘，出生、成道，无非示现，随缘垂应，非实尔也。
于此论中：善来、广羯磨、遣使，通四分也；三归、略羯磨、独觉、如来，局当部也。
结通局中，三通，四局。当部，即了论自谓。
上随数分，有一百一种。略名从实，则有二十种受：一者，自然，二、自誓，三、见谛，四、论义，五、三归，六、一语，七、二语，八、十一众，九、略羯磨，十、有量，此局他部；破结、善来、八敬、三语、二十众、五众、十众、小年曾归、尼边义立、遣信，此通他部。
三、括诸部中，初示开合。一下，次明通局。前十局他部者，本宗无故；后十通他部，彼此同有故。
余如别图委示，此不复云也。
三、明秉法师资。
第三，秉法差别。标云师资者，师即是佛，资即弟子，从缘不同，故有差别。
多论说言：通论诸受，皆从佛得，由佛出世，有是法故。若义推之，破结自得：初从佛闻法，名从佛受，后证无漏，自获非授。四从他中：善来、八敬，佛边得也；三归、羯磨，从弟子得。即藉缘不同，为通末代也。
正明中，初引论通明。若下，次约义别说。五受中，初自，余他。从他四中，二师、二资。八敬，阿难传教，还因佛得。籍缘不同者，机宜异也。通末代者，三归八年，羯磨至今也。
问：自他两受，何者为胜？
答：约缘不定。因微假缘，从他为胜，如梵网云四方千里无戒师者，方于佛前自誓而受。因强心猛，未假他缘，胜鬘十受，可对人也？自然、自誓、破结之徒，义非劣也。
初问。答中，初句通答。因下，别释。因微，谓宿善根薄，心不猛厉，须凭他发。梵网，千里无师，方开自誓，又须好相，故知受戒必须从师。因强心猛，反上可明。胜鬘经说：胜鬘夫人，即波斯匿王女，闻佛授记已，立受十大愿。一、我从今日乃至菩提，于所受戒，不起犯心。二、于诸尊长不生慢心。三、于诸众生不起恚心。四、于他身色及外众具，不起嫉心。五、于内法不起悭心。六、不为自己受畜财物，凡有所受，悉为成熟贫苦众生。七、不自为己行四摄法，为一切众生故；以不爱染心、无厌足心、无碍心摄受众生。八、若见孤独、幽系、疾病，种种厄难困苦众生，终不暂舍；必欲安稳，以义饶益，令脱众苦，然后乃舍。九、若见捕养众恶律仪，及诸犯戒，终不弃舍。我得力时，于彼处见此众生，应折伏者而折伏之，应摄受者而摄受之。何以故？以折伏、摄受故，令法久住。十、摄受正法，终不忘失。何以故？忘失法者，则忘大乘，若忘大乘，则忘波罗蜜。此由心猛，故不对人。自然等受，皆此类也。
问：何故如来独秉善来，比丘不得者？有二义也：一、威德力大，转缘入道；二、善识机欲，应病与药也。比丘反此，不识前机，如舍利弗错授人法；威德又劣，如僧祇中学佛唤之，须发故在，威仪不净，为人诃故。佛言汝不可得如佛无畏口也，自今已后，剃发度人。
次问中，初科。初问。
有下，次答。初明唯佛可秉。转缘，谓变形服。比丘下，次明弟子不得。不识前机，反上次义。举缘证者，涅槃明：舍利弗教二弟子，一观白骨，一令数息，经历多年，各不得道，即生邪见，言无涅槃。佛唤舍利弗而呵责云：汝不善教，云何为彼颠倒说法？此二弟子，一是浣衣，一是金师，金师应教数息，浣衣应教白骨。以汝错教，令生恶邪。佛为二人如应说法，闻已得阿罗汉。威德劣者，反上初义。引僧祇证，即诸弟子亦以善来度人，因讥制断。形服不变，还同俗仪，故云不净。无畏口，佛具四无畏：一、一切智无所畏；二、漏尽无所畏；三、说障道无所畏；四、说尽苦道无所畏。
八敬一受，缘在二人，故名佛秉。若是僧者，遣人敬己，义中不便，理从佛也。故爱道云若世尊有教，我当奉行故也。
次科。由制敬僧，若令僧授，则是敬己。引爱道证，文见本律。
如多论中。善来、自誓，佛于彼人有和上、阇梨义，然不为其师。三归、八敬，得称比丘为阇梨，不得作和上。
羯磨一受，亦非佛秉，有十义故，不作有益：一、为成平等化故；二、为止斗诤故；三、为止诽谤故；四、为成三归故；五、成四不坏故；六、成六念故；七、为息灭众生福故，如正富罗，轮王业灭；八、不供养下人故；九、不恼众生故；十、为通末代故。
三、正引中。
彼论七受，但明五者，见谛同善来，三语同三归，彼无破结，故所不论。和尚相摄义，阇梨教授义，善来、自誓，佛兼二义。三归令向三宝，八敬令重众僧，但有教授，无相摄义。
佛不秉羯磨，十义总束为四：
初三种，皆为离不平等过故。佛若自度，则有亲疏，斗诤、诽谤由是而生。
次三种，皆谓佛若度人，则入僧数，阙三宝故。四不坏者，三宝及戒，内凡已上信乐决定，名四不坏信。六念亦三宝外，加戒、施、天。又次三种，皆为离损众生过故。正富罗者，论云：昔有一比丘应得罗汉，而有转轮王业，不得漏尽。佛欲令其速得道故，即为比丘一正富罗，转轮王福一时尽灭。下人，即众生。佛是人天中尊，不当反养众生。若为和尚，必须给养。容此二过。不恼众生者，佛若为师，则诸弟子不问远近，尽来投佛，则令众生多受苦恼。
最后一种：若佛自度，但被现机，不通灭后。故论总结云：以是种种因缘，佛不为弟子作和尚、阇梨。
问：佛非僧者，何故爱道施衣，令与僧中，我即在者？
答：在应供僧故也。上明不在羯磨僧也。故成实云：不同僧事者，以三宝位差别故。
问答中。问词牒前次三种，举律以难。我即在者，谓在僧中。答中。僧分二种，应供则通，羯磨则局。下引成论，证上羯磨。僧事，即众法也。
四、明教被凡圣者。	
善来一受，约四分中必初果者。由佛自唱，所被之人，非劣下所堪。道前相间，非极圣所嘱也。故十诵云：善来受者，一切如法。诸佛法王自在义故，自与受戒，无有学地命终不成罗汉也。如五分中，须提那子，善来受也。此即通凡，不妨大约是圣多矣。
第四，善来中。
初定位。约四分者，简他部通凡故。由下，释所以。上三句明教胜。劣下，即二凡已还。下二句明机劣。道前，谓见道已前。内凡之人，犹隔圣位，故云相间。
故下，引证。初二句通示。一切之言，总收机教。诸下，别释。初明教胜。王以自在为义，如来得法自在，故称法王。无下，次明机胜。言凡蒙善来度者，必由学地得至无学。如下，会异。须提那最初犯淫，是内凡人；一则部别有异，二取多分为言。
三语、八敬，非外凡地。故多论云：此二受人，不羸，不舍，不变根，不断善根，始终坚固。知内凡也。
三语、八敬中，初科。初定位。故下，引示。无四种过，显是内凡：一、戒不羸，二、不舍戒，三、不转根为女，四、不生邪见。
问：内凡分得，不退道行，何故律文中失本意者？
答：信有二种：一、出家信，二、不坏信。今云失者，失事疲苦，非理信也。纵律文中三语受者，威仪不净，不可怪也。故律有言三果故犯，无著不犯，余内、外凡则不疑也。如僧祇中，须、斯二尼，他逼受染，自分未亡，故犯初重，何妨感于别苦也？成实云：以我慢故，造集诸业；以无我智力故，诸业不集。
次科。
问词。不退道行，蹑上四种。律中，因诸比丘受教人间游行说法，时有闻法得信，欲受具足，诸比丘将诣如来所，未至中道，失本信意，不得受具。佛令诸比丘自今已去，听三语受具。据此有退，则非内凡。
答中。
初正答。出家信者，欣乐梵行，即为事信。不坏信者，分见真谛，故为理信。失事信则可通律文，不失理信，则还归前判。
纵下，释妨。律中三语受者，不按威仪，著衣、受食，皆不如法，因立和尚，羯磨受具。此亦失事，故不可怪。
故下，引况。四分中，无著，即四果，结惑已尽，则无故犯，不妨误犯。僧祇：自分，即爱欲；初重，即淫戒；感别苦者，但异凡夫有总报故。下引成论，释成圣人造业无总报所以：凡夫具三我，见、慢、名字；初果已去而有慢我。无我智，即空慧也。
八敬，四分，爱道初果，五百女人，亦通内、外。然多论中不变、不转，则内凡故。
三中，四分爱道及五百女皆八敬受，虽通圣凡，还依多论判位为定。
破结一受，此绝言议。
破结中，唯局四果，不通余人，故绝言议。
若论羯磨，初为凡兴，后通果、向。涅槃净梵，即初果人；四分华尼，亦同受也；五分陀骠，十六成圣，二十受具，亦通四果。
羯磨中。涅槃三十九云：有一梵志，名净行，出家受戒时，佛敕陈如将至僧中，为羯磨受。十五日后，诸漏永尽，得阿罗汉。义约受时已证初果。四分莲华色尼，亦是初果，羯磨受具；若贤愚经，佛善来度，所出不同，不可和会。五分陀骠，即四分沓婆，十四出家，十六成罗汉，二十羯磨受具。若尔，得罗汉时，即是破结，何不感戒？思之可知。
五、明缘假众相，就分为四：初、约缘明受；二、对辨同异；三、约受优劣；四、显法前后。
初中，善来有五缘：一、得道者，故文云于座法眼净也；二、对人法，文云善来比丘至尽苦源；三、有求心，文云我修梵行；四、心境合；五、事成作业。
第五，假缘，初门，善来中。初缘。律中凡善来度者，佛先与说法，即于座上远尘离垢，得法眼净。二、对人法，人即是佛，法即善来。律具云：佛言：善来比丘！于我法中，快修梵行，尽苦源。三、有求心，律明受者先白佛言我欲如来法中修梵行等，佛方召之。四、心境合，即上二、三，能、所对也。五中，事成作业，谓法竟体具也。
破结亦五：一、假佛教诫；二、立誓言；三、依教苦修；四、三毒皆尽；五、见空感戒。
破结中。初、须闻教，非自然故。二、须立誓，期心在后，若非此缘，破结无戒。五、见空者，空即真理。
三语五者：一、有形同，文云剃发著衣故；二、对无学及教也；三、有求心，文云欲往佛所；四、心境合；五、作业。
三语中。二、无学及教，即人、法也。律云：彼欲往佛所，中途而止，佛令诸比丘三语度之。欲，即求心。
八敬五者，如三语也。
八敬。同三语者：一、爱道与五百女各自披剃，倚立祇桓故；二、即阿难传八敬故；三、即爱道求出家故；四、五可知。
问：善来一受，得道为缘，余三反者？
答：对佛德大，不假相具，能转变故。余则不尔，如上说也。
问答中。善来对佛，必变形服，故须得道为缘。余不尔者，不对佛也。破结证圣，形服自变；余二对资，力不能变。如上说者，即师资中。
羯磨受中，总别诸缘，既被下机，当须广显。具依文注，次第说也。
羯磨中。总则五缘，别为十五，文注可见。
二、对同异中，有五。
说结不同者。善来、八敬，一遍便得，以唱教人大，不假叮咛，渴法心重，又不须结。三语之法，初受法弱，故须三说，前受心奢，又假三结。羯磨在僧，通和非易，故须四遍；众心齐忍，与、夺已决，故结一也。
二、对同异，初中。善来、八敬，机教俱胜。不假叮咛，谓不须多遍。三语初受法弱，谓能授教劣，一说难感，故至于三。前受心奢，谓所受机劣，恐有陵犯，加结嘱之。羯磨四遍，一白三羯磨，以和难故，说须多也。众既和忍，不假多结。与、夺，即可、否。不同三语，别人独授，故须三遍。破结无法，故非所论。
乞有无者。通论四受，理须前告，如今我欲，即是其相。但羯磨者通情稍难，若不逊请，无由牒法，故制乞也。
二中。初通明四受，亦除破结，既不对人，故无从乞。如今我欲，今合作文，即前善来文云我欲于如来法中等，即是求乞。三语、八敬，并如上引。但下，别显羯磨。稍犹渐也。
立名相者。初皆无相，羯磨约缘。由前三受，内凡已上；羯磨具缚，有犯性重，故制相也。五、八、十戒，或对俗化仪，或是羯磨犯后，故十戒中列和上名，明知非制前也。
三、立名相。名谓受名，相即戒相。
初二句略示。上句通举四受，羯磨受法，初亦无相。下句别点羯磨，后因犯重，方制说相。缘，即缘起。
由下，委释所以。初明三受无相：内凡、初果，少犯性重，破结无犯，故不在言。羯下，次明羯磨有相：虽通上圣，正为凡下，故云具缚等。五下，因决余戒立相之意：对俗化仪谓五、八也，羯磨犯后谓十戒也。由羯磨法制依和尚故，准十戒作法词中牒和尚名，可验在后，义见次科。
立和尚者。三语已前，未论相摄；因过须师，方制和尚。故羯磨兴者，意存师资道成，彼此兼济，文中两摄也。
四、立和尚。初明余受不立。因下，次明羯磨须立。因过等者，律云：弟子无师教授故，造作非法。佛言：当立和尚。意存师资者，羯磨缘中一一牒故。文中两摄，律云和尚看弟子，当如儿意；弟子看和尚，当如父想。展转相敬重，相瞻视，正法便得久住等。
教被多少。羯磨一受，有缘至三，余四通多、少也。
五中。羯磨本被一人，有缘开三，不得至四，以羯磨法不被僧故。余通，可知。
三、明校量五受，有三。
就缘者。破结特胜，自证得故；善来又次，亲承佛教；八敬为三，近嘱学人，远因佛故；三语为四，但对无学；羯磨最末，唯在通凡。废人论教，则无胜劣也。
三、校量，约缘中，初明胜劣。四义分之：初、约自他，次、约师资，三、约兼独，四、约圣凡。从宽至狭，对之可见。废下，二明无胜劣。以上四位，并据能授人分。若论所授，无非具戒。
对过有无者。善来机胜，以无四过；不无遮犯，以在制前。破结无著，但有误犯。八敬、三语，如上所被已明；如毗昙中，暖心退作五逆断善，故此二受，应是内凡已去也。羯磨受者，如多论中，内实凡夫，福薄感戒。欣下有羸，一过也；容退道法，二过也；容变二形，三过也；邪见断善，四过也。余四反此，故无灾患。
对过中。善来无四过，谓无下有羸等过。虽有犯遮，尔时未制，不论所犯。破结毒尽，无故心故。八敬、三语，前引多论，判为内凡。然内凡有四位：一、暖，二、顶，三、忍，四、世第一。毗昙暖心有退，则显多论据忍与世第一人，故云内凡已去；俱舍亦云忍终不断善，则知尔前尚有退也。羯磨被凡，具过可知：初谓毁犯，二即舍戒，三即根变，四即堕邪。余四反者，即前四受。灾患，即四过也。
对功能者。羯磨住持，终于万载，是长也；通三天下，是广也。余受局狭，可以寻求。破结微通，末法之世，圣人不现，时专附相，故羯磨历代秉宗也。
功能中。羯磨长终万载，且举大数也；广遍三天，除北洲也。余局狭者，如上约时方中已明。破结虽通而隐，故唯羯磨流及无穷。秉，立也。
四、约受前后者。
善来最先，以陈如为首也；三语次二，以度一百一十罗汉，令分头广化也；羯磨次三，以文云三语息故也；八敬次四，以十四年兴阿难，有和尚故，明知在羯磨后也；破结次五，以四分中，沙弥年减，方兴此受也。
四、明前后，具戒中。憍陈如鹿园初度，故知善来最先。三语中，下一百一十罗汉者，合云十一。准受戒犍度：先度五人，共佛为六罗汉；次度耶输伽子，为七；次度耶输伽同友四人，为十一；次度耶输伽同友五十人，为六十一；次度如来同友五十人，为百十一；次度那罗陀梵志，为百十二。律云：时，世间有百十一罗汉，共佛为百十二。佛告诸比丘：汝等人间游行，勿二人共行。诸比丘受教，人间游行，说法。时有得信，欲受戒者，诸比丘将诣佛所，中道失本意。佛令自今已去，汝等即与出家授戒，即三语受也。
羯磨中，云三语息者，律明诸比丘三语度人，其未被教诫者，不按威仪等，因制和尚羯磨受戒。文云：佛言自今已去，舍三语，听满十人授具足戒，白四羯磨等。
八敬中，阿难传敬之人。既有和尚，显是羯磨受具，则明八敬在后。若据年数，相去稍远，纵无此证，前后自分。
破结中，律云：尔时，有年未满二十者，受具已生疑。佛言：自今已去，听数胎月、闰月、十四日说戒。若得阿罗汉，即名出家受具戒。准此，定在羯磨受后。然对八敬，前后难明，文中且据仿佛而已。
余未具者。如五戒法，最初鹿野，八年羯磨方有；十戒，未曾有中，罗睺九岁，生得道夜，故第二；八戒净信，未测其时。
次未具中。五戒鹿野者，律中，佛为耶输伽父授五戒，云是为最初优婆塞三自归，耶输伽父为首是也。十戒罗睺为始，可以为定。八戒虽云未测，然十戒相，但于八中加一，可验在前。
具解受义，附文消判，更如后卷。
指广中。前但分别五受，而未明受义，故指如文。后卷即自此之后，解释、标目缘法等文，皆见受义。或可卷合作说，疑是字误。
就比丘戒，缘义如前。约文从事，又分为三，谓缘、法、相也。
第二，就缘，标分中。缘义如前，即上第五藉缘多少四门分别。
前缘又二，谓法、事也。就法辨缘，言授戒者，标其目也；就事辨缘，言正授者，显行务也。
释缘，分示中。就法辨缘，言标目者，谓标列条目，楷模可准；体此五缘，则晓知成败。就事辨缘，言行务者，谓临机正受，次第仪式；准此八缘，则事有伦序。又就法则总收终始，就事则唯局受前。昔人解钞，科前为古五缘，后为今十缘者，几许误哉！今犹讲之，误未省耳。
就初法中，注分为二：初显戒德尊高，后依缘简略。
戒是生死舟航、正法根本，必须缘集相应，有违虽授不得。
文列戒为舟航，违、顺约缘者，以如来出世，不欲增长诸有，要求灭欲，故立兹学。然戒是定、慧初基，众行元本，本既不立，余何所凭？但以佛世利机，契动便感，末时浇薄，圣制从缘。缘集则作业功成，缘散则戒德无立。无作不可见也，托缘定其有无。大圣唱言，信非徒尔。故前控引，生起缘非。
就法，显戒德中。
初至所凭，释叹戒。前释生死舟航。不欲增诸有者，人、天非意也；要求灭欲者，为令出离也。欲即是惑，生死本故。然下，释正法根本。定、慧是别标二学，众行乃统摄三乘。
但下，至徒尔，次释立缘。初叙须缘所以。利机，如善来度者；契动，谓不假多缘也。缘集下，明顺违得失。集即齐具，散即乖缺。无作非色，故不可见；众缘有相，故可定之。大圣唱言，谓是佛制。
故下，示注意。控，犹据也。
今解二种羯磨具足五缘方成。
今解已下，托缘显障。文云二种羯磨具五缘者，或中、边分二，或僧、尼分二，并通收羯磨，用分诸受。然诸部中，叙缘不一，母论但就缘言，多释唯列因相。今通会之，总五为约，谓能、所、心及具、终也。
次科，释总标中。
初点文。托缘即下五缘。一一缘下，各显乖障，用成如法。
文下，牒释。中、边约方，僧、尼约位。并通收等者，羯磨六受。若中、边分者，十人、二十、遣信、曾归，并中国也，五人并义立十人，并边方也；若僧、尼分者，五人、十人是僧，余二十人等，并属尼也。
然下，列示。母论，如所对中三、五两缘所引。多释，即是多论，如能受中初、三两缘所引。此据能、所以分因、缘。或约发心为因，余并为缘。随时不定，勿滞一端。
一、能受之人有五种：
是人道故。律云天子、阿修罗、非人、畜生不得戒故，论云三归、五戒，唯人中有，余道所无。
诸根具足。律云若狂，若聋，若哑，若身相不具，百遮等人，一切能污辱众僧者，皆不得故。
身器清净。萨婆多云先受五戒、八戒，曾破重者，更受十戒不得故，律云先受戒破于重戒，还来受者，名边罪难，又白衣、沙弥造诸重业，并十三难摄故。
出家相具。律云应剃发、著袈裟，与出家人同。若著俗服、外道服、众庄严具，裸形等，不名受具故。
得少分法。律云不与沙弥戒而受具戒，众僧得罪故。
就初能受，类分又五，以能名滥，非别不显。在生正务，唯戒尊高，有缺诸缘，虽受不获，故须指掌程露其相故也。
初能受人，标举中。初示通别。能受名通，五种相别；滥，谓通滥。在下，明须列之意。指掌喻其易见，程露犹显示也。
初唯是人，简四趣者。天实报胜，但著乐多，无求修道故也；修罗怀疑，道在会正；非人、鬼神，谄诳不实；畜生报局，愚呆所收。道在质直，慧心遐举，戒受为道，非道故障。地狱常苦，乱恼冲心，故论说言如镕铁聚，何能怀道而受戒也？唯斯人者，苦轻下趣，乐劣上天，强识念力，能崇道业。如多论引，归戒所投，诚有致也。
初人道中，初总标。
天下，别释。初简余趣。列示五道，文标四趣，则合修罗通诸趣故。天著乐者，多论云，如目连劝帝释云佛世难值，何不数数相近，听受正法？乃至帝释云天上种种宫观，无数天女，天须陀食，自然百味，百千伎乐，以自娱乐；虽知佛世难遇，正法难闻，以染乐所缚，不得自在等。阿修罗，或翻疑神，疑是信障，故不能入道。非人下，合明鬼、畜。上四句列二趣，下四句明违道。质直反鬼神，慧心反畜类，遐举谓高远也。地狱引偈，即智论也，具云：地狱中阴身，犹如镕铁聚，热恼烧然苦，不可为譬喻。
唯下，次显人道。苦轻下趣，无常苦也，乐劣上天，无胜境也，此二句异于天、狱；强识异畜生；念力异修、鬼。下指多论，彼云五道而言，唯人得戒，余四道不得是也。
二、诸根具者。以仪貌严正，悦动物心，凡所弘阐，睹相易受。若不简约，污辱僧伦。故律文中，六根俱净，方应受法，如眼一缘，二十余相并不堪也。
二、简根具中，初科。以出家弘法，利益群品，必须仪相，发彼信心。下引律文，略举眼根，总列诸遮，有一百四十余种。二十余相者，谓青、黄、赤、白、烂、红、水精、极深、三角、大张、斜、瞋、微梨等，备如资持中。
但今浊世，福慧两亏，虽微学行，多杂不善，故受报形鲜能圆具。教通末俗，义有开遮。制则防世讥诃，开则为成道务。此二为本，足摄前缘。
次科，初叙时浇报劣。学行谓修持也。教下，次明教通开制。防讥则护于外化，成道则接彼下根。
至如根缘，耳、舌、意三，助道胜也。由耳听法；意缘邪正；有疑通决，非舌不明。必具此三，定为戒本。故狂、聋、哑，通及自他，俱非数收，意可见也。眼及鼻、身，少缺通许，约戒受法，能乞能持，虽通在遮，得在开例。如钞广引五分、僧祇，斟酌量机，不可轻度。
三中。
初明三根有缺不开。下引足数，证知非用。通自他者，即能秉、所为也。
眼下，次明三根有缺通许。如下，指广如钞，并见受戒篇，文广不录，临文自寻。诫令斟量，意在精择。
三、身心清净者。既为道器，纯净方堪，如净舍宅，可以为例；又如净衣，易染为色，故先染污，不成后受。律中所列十三种人，皆为戒难，如后相解。
三中，初科。初以喻显。舍宅则先法后喻，净衣则先喻后法。律下，次指所简。下文委解。
文列多论者，以五、八、十戒，是具者基，基既先颓，无所加也。何况毁具，反道重受，不可接也。下引诸业者，如污尼、逆罪，虽无戒犯，然业在生报；戒障三途，正与相违，故成难摄。
次科，初释边罪。四分但论具戒，故引多论以通余戒。然据成难，须约四重，虽五、八、十不分重轻，可准大僧篇聚为例。颓，毁也。下下，次释重业。文中且据全未受戒白衣为言。注列沙弥污尼、杀逆，还归边摄；但有贼住，如后自明。生报三途，戒所不障，故与相违。
四、相具者，即形同也。下列覆、露两仪，俱非道相，离于二边也。今时三衣，实相同本。自褊衫、正背、方裙、裿支，皆非经律也；然且顺律文，非俗、非外耳。
四中，初牒释。云形同者，断缘相也。下列等者，释简非也。俗人庄严，著有边也，外道裸形，著无边也，亦名断、常二边。智论云：佛圣弟子，住于中道，故著三衣。今下，次决时用。初明三衣。相同本者，不异西梵也。自下，次示余衣。正背，钞作褡膊；方裙似今帏裙；裿支，搭左肩上，系右腋下，以袈裟，名出本律，但制造乖法耳。此等诸衣，虽非经律，然其体色犹存道相。可顺律文，律云自今已去，一切俗人、外道服并不得著是也。
五、得少分法者，即法同也。法海不顿，渐开方便，欲使信乐，守戒牢固也。
五中，初断缘相。法下，次显教意。
上列诸缘，得否为二：前四必具，不具、非缘不成；后一制具，不具则戒、罪两得。
结示中。戒罪两得，顿获故得戒，违制故得罪。
第二，所对有七：
结界成就。以结不成，羯磨无所依故。
有能秉法僧。以白四圣教，非法众者不合秉故。
僧数满足。非谓头数满十故，毗尼母云和尚、二阿阇梨并须如法；七僧为证，皆清净明晓故，律云若无和尚，若十众不满，皆不成就故。
界内尽集和合。律云更无方便得别众羯磨故。
有白四教法。毗尼母云羯磨如法故。
资缘具足。律云若无衣钵，若借他衣钵，并非法故。
佛法时中。毗昙论云若至法灭，一切结界、受戒皆失没故。
大缘第二，所对境中有七。
一、结界须成者。以教法所由，非界不立，深须通练，方应受缘。今世行事，闻受便诵，都不观缘。非但诵得，不须界也。纵知有界，须晓结人，迷滥多杂，致亏界本。即须穷问初结体标离合，后人不知，即是虚指。如上文中，舍、结极易，何得自轻，拈得径作？约事验人，人心不实，后生还尔，何虑不然？
第二，所对，结界中，初叙缘。今下，斥非。初斥不立界缘。非但诵得，言不唯直诵羯磨而得戒也。纵下，次斥立而乖谬：一、须寻界相，分齐分明；二、须考结人学行明昧。指上文者，即结界篇。约下，总责二过：心不实者，非为度人故；后生还尔，相似果报故。
二、有秉法僧者。白四弘通，非僧不合也。
二中。通论能秉，须至四人，堪持众法。
三、僧数须满。中、边二受，虽列五、十不同，非数不可妄预。如论简人，乃云清净；清净之言，何所不在，岂在戒也？戒净由于智明，必于事法开遮晓通如镜，方得受体清净无染。
三中。别约受具，必须数满。两缘相滥，通、别分之。初科，初释数满。正明中受，兼示边开。如下，次释母论。若唯守戒，无智暗教，持犯不明，终非清净。
今有人言：但不破戒，即堪足数。此言滥也。通不破戒，无著尚染；别不破戒，时逢非数，如睡、定、痴、钝、聋、狂之类，虽有若无，忍默空据，不名僧满。今此边隅，用本开五，必叵具者，虽行无罪，可通晓也。
次科，初引非。
此下，蹑斥。无学结惑永尽，名究竟解脱，一切无犯，故云通不破也；然有误犯，故云尚染。若云但不破戒，圣人误破，即应非数。凡夫惑业尚存，名别别解脱，有犯、不犯，故云别不破也。若云但不破戒，凡僧不破，睡、定等缘，即应足数。
今下，决此土用僧。据本僧多，须依中国；知法难得，可用五人，理应无罪。十诵、伽论得戒，得罪，乃约易得处为言。
四、明界集者。以界收人，同遣我倒，咸遵一法，成无碍行。
四中。局界显和，不生执诤。近据当教，则终遣我倒；远取大乘，则成无碍行。准此明界，岂止区别彼此乎？
五、明教法者。羯磨大法，和僧之辞，得否难谐，通决寄此。母论如法，简非法也，言略事广，何可具之？宜取四缘，上下比拟，则为得也。
五中。初叙缘。得不难谐，人、事乖故；通决寄此，功在法故。母论如法，通收四缘。人、法、事、界，单、双具足，历开七句，统摄诸缘，故云上下比拟也。
六、资缘者。内欣胜法，外假胜仪，身心相依，如鱼有水。若无若借，俱非自缘，并非法也。
六中。身心总上二句，鱼水喻上身心。无、借二皆非法，得否如后自明。
七、局法住时者。由机谢缘终，今时未及，故不广也。
七中。法灭，据释迦一化，减劫复增，至人寿六万岁时，法皆灭尽，七万岁独觉出世，八万岁弥勒下生。
上外缘七，亦束为四：一、七约处，明本界成；二、三、四缘，俱成僧义；五、白四法；六是事资。离合可委。
料简中，初科。言外缘者，对前能受，是内报故。第七属处者，以结界法未失故。离开为七，合归唯四。
成败为二。余违不合，唯事须论。
次科，总分中。余违不合，六缘不具，即是败也；事资多说，故曰须论。
若论衣、钵，诸说不同。有人解云：依多论、十诵，纵无亦开，得戒，得罪。有人言：部别不同，何得例也？如无和尚，不可从彼。有人言：若无衣、钵，全是非法，可不开也。若借得者，当时是有，但望告僧，不言非法不得戒也，义准和尚破戒四句，如是开遮。然得否无文，凡情难信，幸依声教，则无戒也。
别简中，古、今四解。初师，准多论，明判得戒，但非威仪，故得小罪。次师，但破前解，不出正义，即显须依本部，例判不得。多宗，和尚不现前，或无和尚，皆许得戒；四分不通，显是部别，不可滥用。第三师，全无不得，借者见有，约知不知。准和尚四句，前三句不知皆得，后一知故不得。如是开遮，结彼所判。然下，即今师判。上二句贬初、后二解，下二句取第二师。声教，即本律也。
第三，发心乞戒。律云若受戒人不自称名，不称和尚名，教乞而不乞，若眠、醉、瞋恚，若无心受，皆不得戒故。
大缘第三，明心有受。此最因本，义须前示。如文所列，不自称者，无心欲受，强抑登场也；不称和尚者，别有所重，和尚见轻也；言不乞者，不欲于此，别于余众。上虽并默，纵有所言，既非本怀，乞非所乞，不名受也。
三、发心中。初示缘相。心为发戒正因，法所依本，故云因本。如下，牒释。三段并据不乞。上虽下，义决，纵乞亦非，以无心故。和尚见轻，谓于和尚无心承禀故。注中更列醉、眠等，皆谓无心也。
第四，心境相应。或心不当境，或境不称心，或心境俱不相应，并非法故。
四、心境会者。界成，僧具，法正，缘合，而意别缘，不念戒本，即心不当境也。心虽殷至，界结不知，虽僧法具，终非缘合，境乖心也。自余例准，非缘不一。俱不相应者，罪业相投，不能两离也。
四、心境中。即上二、三两缘相对以辨，俱互四句。
初标，即二俱相应句。界下，释第二句。界、僧、法、缘，缘即是事，四境皆如。意别缘者，但无渴法缘境之心，纵缘余善，亦不相当。心虽下，释第三句，翻上可明。自余例准，谓余非相，不出心、境，如前能受、遮难、资缘等，并有如非，收之可见。俱下，释第四句。罪业相投，宿恶会也；不能两离，心、境俱非也。
第五，事成究竟。始从请师，终于受竟，前后无违，得名办事。
五、事成同一者。法是缘成，随违不合，八相始终，前后无滥。如造一食，缘必五行，阙一不可。法亦尔也。
五、事成中。初、正释。八相，即下八法。如下，喻显。一食喻受体，五行喻八法。
就约行事前缘列八，如文所显，历然自别。
初请师法，文叙师资教兴所由；作是请下，立法加被。
初文又二：前明缘致，后修虔敬。
律云：弟子无师教授故，造作非法，佛言：当立和尚。弟子看和尚当如父想，敬重相瞻视。
初云弟子无师教授者，中人已上，须假师导；随堕坏行，良无善友。法身慧命，必有所凭，故制和尚也。
次就行事，请师，缘致中，和尚，制意。云中人已上者，儒教人分九等，上智不待教，下愚不可教，唯中人可教，故须师也。
中梵本音邬波陀耶，在唐译言，名之依学，依附此人学出道故。自古翻译，多杂蕃胡，胡传天语，不得声实，故有讹僻，转云和上。如昔人解和中最上，此逐字释，不知音本。人又解云翻力生，弟子道力，假教生成，得其远意，失其近语。真谛所译明了论疏，则云优波陀诃，稍近梵音，犹乖声论。余亲参译，委问本音，如上所述。彦琮译云郁波弟耶，声相近也。
翻名中，初出正翻。自下，辨讹僻，又三。明古翻。蕃胡是杂戎边国，故语多不正。下出两解，一则迷于华梵，故云不知音本，一则不究梵名，故云失其近语。真谛译，谛即陈朝三藏。乖声论者，前出正翻，盖依声论，译场亲问，名义得实。彦琮译，琮即隋时法师。
文云看如父者，世父疏通学务，道父开授慧明，喻在同也。如俗律名例，于其师如世叔父母者，立差降也；终次连枝，盖非疏越。言敬重瞻视者，正教明告，互相敦遇；微生慢心，不受法化也。
三、敬摄中。初释父想。引俗律证者，彼有名例，律犯本师，同叔父母，显异亲生，故云差降也。终次连枝，谓犯兄次之。显师义重，故云非疏越也。言下，次释敬视。
又病比丘无人看故，便致命终，佛言：当立弟子。应共相敬重瞻视，便得正法久住，增益广大。和尚看弟子当如儿想。
又病比丘下，立资弟也。由病致死，缘须待接，损丧道器也。
立弟子中，初科。资即训取，谓取法于师。因病致死，发起之由。
言弟子者，学后解生，故得名也。所以师名随本音者，此土本无，故不可译。俗中博士，微有相扶，然备束脩，乖则非礼。佛法不尔，导以义方，开示出道，过恒俗训；若行赠遗，则是邪缘；故从本也。弟子受学，义相似也，故从此方之言。
次科。
初释资名。在后故为弟，从生故为子。
所下，次辨师名。出家之法，始于西梵，故和尚名，此土本无。下举俗礼，明不翻之意。自汉已来，国家多置五经诸子博士，即学者之师。礼记云：君子知至学之难易，而知其美恶，然后能博喻，然后能为师。束脩即肉脯，古者用为见师之礼，今则名通金帛等物。故论语云：自行束脩已上，吾未尝无诲焉。师名恐滥，故不取之；弟子义同，故可比用。
师弟相摄，云敬重者，以出道在心，形虽在卑，以怀道故，敬而后授，故无虚往也。彼我和敬，正法由生，光大远世，皆赖开悟，深有致也。
三中。初明师敬资意。以文令共相敬重，恐疑反倒，故特示之。尊卑据形，相敬约心，由心怀道，不可轻故。无虚往者，言资必受教也。彼下，次释功益。展转开悟，相生不绝，至于无穷。
善见云：以初不请故，后便违教，佛制令请也。
善见不请起过者，为束恶缘，制请结之，无辄离也。余诸法训，广如受后及行事钞也。
释制请中。先无请法，度已起过，和尚呵责，便云谁请汝耶？因制请之。束恶缘者，令不作过也；请结之者，结为父子也。指如受后，即依止中；事钞，即师资篇。
若依本律，请法不在僧中。今依十诵、僧祇，令受戒人先入僧中，教使次第一一头面礼僧足，然后请之。
文列请法在僧中，欲令受者睹相发敬也。必预须受，前一年一月，亦无伤也。人云一席加法，不延久者，恐心怠也，于义似失。次第随礼者，以凡多慢习，戒在敬慎，故折伏形骸，希求净法；后必思犯，非我辄授也。
修敬中，初释僧中。初出今解，僧私两通。预须受者，谓先私请也。人下，次、斥非，彼局僧中，不通先请。毕世师资，岂容心怠？故云似失，其实失也。
次下，次释遍礼。初令尽敬，意在后持。
就加法中，请、可为二。
当偏袒右肩，脱革屣，右膝著地，合掌。教如是请言：大德一心念！我某甲请大德为和尚，愿大德为我作和尚。我依大德故，得受具足戒。慈愍故！三请已。
初请之法，律制傍教。纵屏令诵，识其文义，后在僧中如法致请，亦是仪也。
第二，立法，请法中，初科。文令傍教，义通自诵，观机利钝，二并无在。
请文有五：大德念者，请专意也；为和尚者，明所祈也；愿为作者，慈副本望也；我依受具者，三学由生也；五、慈愍故者，已述所怀，惟听许也。
次科。请文五段：初句为一，我某甲下二句为二，愿下二句为三，我依下二句为四，末一句为五。
僧祇云：众中三请已，和尚应语，发彼喜心。律本言：可尔！教授汝。清净，莫放逸！
次答辞中，若无告辞，喜踊无所也。
答辞，标中。由答知许，故生喜踊。
告辞有四：初可尔者，总领请辞，许为师也；教授汝者，非但事摄，有法弘训也；清净者，宜重戒本，摄持三业也；莫放逸者，诸过之源，由行放逸，当摄情根，远五欲也。
列释，有四：初、答请；二、许教；三、诫业；四、约心。
初答可尔中。可是答诺下流，尔是应酬上位，双云可尔，未善知言，全不可也。至于忏持答中，义兼前二，以所对者有少、长故。
三中。初释当文。可是允许，尔即禀承；未善知言，斥翻传也。至下，次会他处。忏法兼二，对少云可，对长云尔。彼通少、长，故可两标；此唯请师，不当双列故也。
有人解云：律虽列四，随一成答。意以通四共成一答。如上解文，初是许辞，后三相摄，义联类也。
四中，初引他解。意下，示今释。义联类者，言相贯也。
依佛阿毗昙中，二阿阇梨亦有请法，即准上文。余师义例。
文列阇梨及余师众，须有请者，据理约事，义不妄临，必须告情，方赴受会。
释诸师中，初科。据理约事，理谓道理，事即事仪。
今时行事，薄滥转轻，搦得受者，人情布订，互为师傅，使遍上下，都不缘前受者本意。如此行事，何名来受？理须本师开示委语，令彼受者得知法用。据成羯磨，合众齐功；岂独三师，偏受其赐？文虽开请，义准上文。
次科。初叙讹。搦谓捉搦；布订，犹安排也；互为、遍上下者，更轮而转；不缘受者本意，谓不取彼欲与不欲也。如下，正斥。本师开示，谓和尚示知羯磨、教授名字德业，令知此等秉御有功，故云知法用也。推功合众，则不偏受三师之赐也。文下，指法，但改和尚为阿阇梨等。
阿阇梨者，本随传出，亦讹略也。如梵天音阿遮利耶，即唐所翻，云教授者；彦琮隋译阿遮利夜，声相近耳。然教授名，通于轻重。律中所出六种阇梨：一者，剃发；二者，出家；三者，受经；四者，教授；五者，羯磨；六曰依止。唯后一师，始终成固，余者一席，俱通名也。余如钞说。
三中，初科。初翻名释义。本随传出，谓翻律者随闻而译，不究本音也。次出正翻，亦依声论。然下，列示多种。通轻重者，下六种中，前三为轻，四、五次重，后一最重。出家阇梨，即授十戒者；教授、羯磨，即授具戒者；依止阇梨，替和尚处，故云始终。指余如钞，亦即师资中。
外有僧者，同和作法，比行事者，号曰尊人、尊师。如善见云：临坛师也，戒本人也。故今加尊，有所承也。
次科。外僧，即三师外七证师。尊人、尊师，人、师两字，并据善见，上加尊字，示有禀承，今云尊证是也。
请法同和尚文，以共秉故。随诃成别，举戒功齐，不可轻也。
佛言：受戒人不得在空、隐没、离见闻处，若在界外；其和尚及足数人，亦不得在空，乃至界外。佛言：当安欲受戒者眼见、耳不闻处立。
二、安受者所，注文具显。
云不得界外者，此通白四之时，今约事缘，界外无失，如后段缘也。五分中，由为不如法人受故，因制戒坛外，十众在坛上，界外问之。
第二，正释中，初科。白四时，谓正受时，不得界外，非谓问难时也。如后段者，即差问中云将至界外看等。引五分证：不如法人，彼因界外借衣钵故；由本在余处起过，故制坛外；十众坛上，对僧前也；界外问者，即坛外也。
言眼见者，目有所对，发胜心也。耳不闻者，恐听羯磨，成戒难也。
至后问难，何得闻者？既已在僧，正乞具法，僧得自在，许闻成后，故无过也。如余非数，并不开诃，唯斯一人，得预诃位，意可见也。
二中，初牒释。
至下，通难，初征。以戒师和白，沙弥在众，得预闻故。既下，次答。许闻成后，谓成具戒也。不足数中，沙弥一人，不得满得诃，特异常途，足以为例。
文言立者：行、住两仪，心躁乱故；坐是安静，未足称恭；故立望僧，意取翘注。及教师问，又无坐文，行事之家召令对坐。既是别告，理亦应通。然目对僧，辄尔自坐，有所轻也。至时筹量，去取恭慢也。
三中。初释须立之意。行、住是散，住谓行时暂止；坐、卧是慢，文简三仪，理无卧故。
及下，次明正问之仪。初示时事：以律无文，例皆对坐。既下，次决可否。上二句是纵。别告谓教师独问。然下，即夺。目对僧者，即坛上十师，坐有所轻，意令跪也。令筹量者，谓观机恭慢，去慢取恭，不局坐、跪也。
时有欲受戒者，将至界外脱衣看，稽留受戒事。佛言：不应尔。自今以去，听于先问十三难事，然后受戒。戒师当问云：众中谁能与某甲作教授师？若有者，答言：我某甲能。戒师应和僧索欲已，白言：大德僧听！彼某甲从和尚某甲求受具足戒。若僧时到，僧忍听。某甲为教授师。白如是。
三、差教师者。由界外露观，致返还故，制依法问，不可细检。
第三，初科。注中但云稽留，律明受者惭愧返道，故云返还也。
如律上下，但问诸遮，至受戒法，制十三难。有难无难，终须问之，有则不感，无则须问。故知差意止在难也。衣、钵名字，泛显之辞，以通言路也。
二中。初引律制。律上下者，即差出、对众两处问难，但列十六轻遮；而制受法中，如注所引，又云不问十三难者，则不得戒。由有明制，义必前问，故正问处，并皆略之；遮无定制，义通得否，须立仪式，是以具列也。
故下，次显差意。仍示后问，文有旁正。
就分为三，谓缘、法、仪也。缘中，问答者，戒师欲和，取名请可。此中索欲和僧，通、别两缘，如上卷也。
三中。初总分。缘即如注，问答和僧。法即作白。仪谓出众威仪，准钞，白已续云应起，礼僧已，案常威仪，至受者所。羯磨本脱，宜引加之。缘下，牒释。取名请可，谓和白问僧。此下，点示：通和，但云受戒羯磨；别和，随法各答。
四、出众问法，就文为三。示其衣钵者，恐生怖故，问答失差，前具示名，非本问意；难后问遮，非无须问，如名字、衣钵等，前已陈故，亦如前后。应语下，正辨问难，傍兼十遮。如我今问汝下，定其言议，情事无爽。
第四，标分中。
初段，二意释之：初即通言释，谓正欲问难，假为言端，故云非本问意；难后下，次约应后释，谓后遮中，须问衣钵，在言既略，故前委陈，后问易领，意使相应，故云亦如前后。名字，即己与师名，义同衣钵，故连举耳。
二、三两段，在文可见。爽，即差也。
五分云应安慰言汝莫恐惧，须臾持汝著高胜处等已。取其衣钵示语之言：此是安陀会，此是郁多罗僧，此是僧伽梨。萨婆多云：此三衣名，九十六种外道所无，唯佛法中有。今故示汝。此是钵多罗。十诵云：钵是恒沙诸佛标志。此衣钵是汝有不？答言：是。诸部中亦即加受法者。
就初缘中，如五分云：被差人起，至和尚前，问度此人未，谓十戒也，作和尚未衣钵具未，并答已。注谓著高胜处者，以戒遮既净，堪为道器，缘成业具，位登僧宝，岂卑下也？
示衣钵中，初科。初、引示。五分三问，和尚合知，故须前审。作和尚者，即请师也。注下，牒释。僧宝超越，故云高胜。
列示衣名，将多论告者，现未曾有法也。创在沙弥，但披缦服，忽厕大位，仪相殊绝，令心高远，不志下流也。又列钵名，引十诵者，示上参佛相，下济群有也。仍问所属者，如五分中，即加受法，故问其缘。四分无文，义须准的，如后篇明之。
次科，正释中。初释引论示衣。又下，次释引律明钵。仍下，三释问己有。由为加法，故须审定。此据五分，须对教师；后引僧祇，则对戒师。指如后篇，即受净中。
问：既未白四，义是沙弥，何得加者？
答：既云受具，正法有仪。章服被于外容，戒业充于内报，事义相假，何得不持？如僧尼二众，体不同法，及论受戒，闻说皆开；故知持竟，从僧乞受。如和尚例，可以通鉴。岂同古人，雷同受后？须晓之也。
问意，假设他疑，引起后义。答中，初立理。谓正受时，必具仪相，故须先持。如下，引例，有二：初引尼众受戒同法，以例未具得加三衣；次引和尚先请后受，可例受前加法无过。闻说皆开，闻即开听，说谓开诃。岂下，彰异：古来例皆受后加持，事钞两存，义犹未决。雷同，言无异识也。
问：若加受法，谁为对首？
答：按坛经云：教授师于此为受衣。准此，即对大僧也。若谓沙弥不合与僧对首者，即应难曰：沙弥那得受大僧衣耶？既许沙弥受僧衣，何妨大僧为对首？今时有用沙弥为对者，止可本众对加缦衣，沙弥既无三衣，岂得对彼加受？请以理求，无事冰执。
二、正问中。前缘定其思审；不犯边下，依数列问。
应语言：善男子谛听！今是至诚时，实语时。我今当问汝，汝随我问应答。若不实者，当言不实；若实，言实。
敕听者，诫不妄缘。今至诚者，诫无妄答。下有无者，欲举事问，前定占也。
二、正问难，定思审中。诫不妄缘，令摄耳也；诫无妄答，令正心也；下有无者，即实不实也。占谓视兆，卜其未然也。
将解难文，先以义引。五门不同：一、制简净意；二、释名体；三、得名废立；四、收难多少；五、通塞不同。
初、来意者。光师云：夫欲远希玄果，非戒不克。然戒法清虚，乃出道津济；法既精妙，致受非易；论其受也，非身净不克。是以身为受道之器，心为纳法之主，身心圆净，得戒亡言。若内怀遮难，于道非净，虽备众缘，徒劳无益。一生绝分，障不发戒，名之为难。由难障故，因检稽留，故制问之，意在此也。
列问，义门，制意中。引光师文，四段。初、叙戒功。玄果通目三圣。克，获也。然下，次、明简净。是下，三、明有无得否。亡，无也。由下，四、结显问意。
二、释名体。前列数者，难随染起，染是生因，则无量也。且据重者能障圣道，标举十三。
二中，初科。染即是情，以十三难不出三道，三道皆情，情生非一，故难亦无量。
初、边罪难者。曾受佛戒，理宜谨奉；捉心不固，具缘犯重，为过不轻，业果生报；不思舍、悔，反戒更受，义无再摄。分在众外，名之为边；一生永障，名之为难；难由边罪障戒而生，故曰边罪。
释名中，初科。曾受佛戒，总该道俗。不思舍、悔，谓将犯时不舍戒，戒羸不悔也。反戒，即犯重也。破前为边，障后为难。分在众外，谓不入二种僧中。
自余十二，例如下述。诸说云云，终是犯重，义无摄受也。
次科。初指例。已后诸难，标、释、结三，并同初释。诸下，斥异。云云多说，如第三门。
二、坏尼难者。净具尊境，是世福田，理宜虔敬，生出世福；反加慢辱，毁坏梵行，业深罪重，虽受无益，名之为难。难由坏尼净行而生，故曰也。尼中反之，可如后说。
二中。言净具者，净简秽境，具简沙弥。陵犯胜境，必无奉信，故受无益。尼中反者，即坏净具大比丘也。
三、贼心受戒难者。沙弥、俗人，法非本位，形滥僭上，又盗圣财；非分妄谓，故号为贼，障不发戒。世财是共，虽盗非难，法财不共，具缘方感。此难由贼妄谓而生，故曰也。
三中。形滥，即偷形；盗圣财，即偷法。盗世财非难者，据本白衣为言，若受五、十，满五成重，即入边收。
四、破内外道难。正取破内，兼实破外。志性无恒，内、外无取，斗乱彼此，俱不成办。故文云汝不破二道耶是也。五分云：舍内法外道人者，不应受戒。此直取破内也。由信心未著，舍正归邪，破于内法，即名为难。
四中，初科。初引本宗，明破二道。俱不成办，谓于所业两无成故。次引五分，但明破内。著，犹定也，陟虑反之。
问：沙弥虽破而不成难，何故毁重同为边障？
答：具、分乃殊，同坏本也。
问答中。以破局大僧，边通小众，故问决之。具、分，即目大、小二戒。
若尔，尼中两众犯后四重，应是障也？
答：前四限分故违，后四枝条深制。
转难中。尼有八重，犯皆成障；尼下二众，前四成边，后四非障。因引为难，欲显不同。
五、黄门者。黄是中方之色，昔刑其势，号曰阉人，以卫中禁之门，故曰也。此不男者，虽禀人类，形微志弱，无任道器，反增欲染，虽进学业，终无登趣，故曰也。男子有五，如律缘彰，女人亦五，尼戒具列。
五中。
初示名。中方属土，土色黄。天子中禁，号为黄门，由用阉者为守，因目其人；然古有黄门侍郎之官，即非阉人也。昔刑其势，即古宫刑；阉字音淹，谓男无势者。然今五种，不必因刑，但借彼名耳，即经所谓五种不男之人是也。
此下，示难意。形微，无丈夫相；志弱，无刚勇性；反增染者，由欲重者堕此报故；登，成也。
男下，显相。女人五者，即螺、筋、鼓、角、脉，皆谓不通淫者。
六、七二难，杀父母者。人非化生，业寄胎报，假彼遗阴，以成己体，育养恩深，理应反报；方兴逆害，祸深障厚，故曰也。
六、七合明二难。初叙恩深。方下，次明过重。
八、杀罗汉者。此人惑尽德圆，福田应供；反加兴害清净圣境，同上业重障深，故曰也。
八中，分节同上。惑尽德圆即自行，福田应供即利他。德，即果上无漏福慧也。
九、破僧者。众和法同，出道良筌；乃以邪法乖真，分众异轨，使应悟失解，业深障戒也。
九中。初叙正化僧法之益。筌即取鱼之具，喻教法也。乃下，显难。邪法乖真，即是五法；分众异轨，即破僧也。
十、出佛血难。如来四等，道化众生，皆凭出世，恩深厚报，义在虔恭；乃兴恶心，侵出身血。斯业大重，障戒名难。难由恶心而生，故曰也。
十中。四等即慈、悲、喜、舍，四皆平等。侵出血者，本欲杀佛，杀之不果，但出身血耳。
十一、十二，非人、畜生难者。报处卑微，形心非器，由斯障戒，故曰也。
十一、二，趣别义同，所以合明。
十三、二形难者。凡为道器，要须志节清卓，报殊性定，方能弘道，所作生成。今则形挟两境，志致懦弱，善恶不成，焉能修道？先得戒者，因生尚失，何况现报？方欲感戒，即斯为障。障因二根而生，故曰二形难也。
十三。初叙所堪。志、报、性三，皆须出众，则学必有所发，道必有所立，故云所作生成。今下，次明难相，反上三种。形挟两境，谓男女二根，即报劣也；志弱，如文；善恶不成，即性不定。下引受后形生戒失，以况现有，不感可知。
次依名定体，并辨离合。
初定体中。随义以彰，体则多也。何以明之？黄门一难，以五钝烦恼为体，此约惑明也；非人、畜生，以苦逼为体，此约报明也；二形即以根杂为体，此约相明也；余边等九，以不善思心为体，此约业明也。
定体，正明中。即用三道以为难体。二形约相，相即是报，亦苦道收；五钝，即三毒及慢、疑也；不善思，即行心也。
问：五逆以业为体，何以不用夷、兰为体？
答：逆即障戒，未假罪也。如俗人造逆，即说戒障，何有罪耶？假令比丘作破僧等，悉以逆为业障，重者边收，兰者戒难。可以兰罪入忏，而本业非障耶？
问中。比丘犯逆，三杀皆夷，破、血并兰，理合为体。
答中。初判定：逆取业障，不论篇聚，故云未假罪也。如下，反质：初引俗犯无罪以质；假下，次约僧犯可忏以质。重夷自入边收，逆兰方为戒难。然兰是制罪，容可忏灭，即应犯者忏已非障。故知不可以兰为体。
次辨离合中。
问：四重合一边，五逆而分者？
离合中。问意，易解。
答：杀、盗虽别，不由作事即障戒，由违重教方得边名。据违背是一，故合为边罪。若论逆名，随事成业，无教可违。故律中外道杀父母者，无所长益，便即灭摈，岂望违教也？
初师解中。初明边罪约违教。略举杀、盗，淫、妄亦然。若下，次明逆罪据成业。外道犯逆，受已即摈，不因所犯，显非违教。
又解：合逆离边，或俱离、合，皆有滥故。何以知耶？如造四重，俱犯成边，今分为四，则繁杂也。逆不分五，滥逆非难。如杀三祖乃至后母等，或打、棒父母等尊，世谓恶逆，戒障简轻，故并得受。
次师中，初科。
初通标。准有四句。合边离逆，此句正用；合逆离边及俱离、合三句，皆有繁滥。
何下，别释：初明离边成繁；逆下，次明合逆有滥。祖与曾祖、高祖，谓之三祖。后母即继母。打约身分，棒即持物。此等俗刑，例同为逆。佛律唯据杀亲父母，始成戒障，今若不分，滥余轻故。
若尔，贼心有六，四轻两重，应立二难。
答：论六分二，据众、别说。不从重分，俱众法故。
转难中。律云：贼心入道者，或至一比丘、二比丘、三比丘、众僧所，共羯磨说戒；或至一、二、三比丘，众僧所，共羯磨不说戒。或至一、二、三比丘，众僧所，不共羯磨说戒；或至一、二、三比丘所，不至众僧所，不共羯磨说戒；或至一、二比丘所，不至三比丘、众僧所，不共羯磨说戒；或至一比丘所，不至二、三比丘，众僧所，不共羯磨说戒。难意云：若谓逆罪滥轻故须离者，贼住亦有轻重，何故却合？
答中。上二句，答开。据众别者，前二共作众法，后四对作别法。下二句，释妨。又应难曰：既有两重，何不分二？释之可解。
又逆不离，谓俗具五，可以思之。
三师中。五逆重罪，僧可具造，俗无破僧，不列不显。
三、得名废立者。
先据名中。
非、畜、形、黄，从报得名；边罪、破内，从法得名；贼心当体；余六从境，谓坏尼、五逆也。
第三，据名，四义中。边、破，从法者，边是犯制法，破即毁正法。贼心当体，即贼为名。
又解：边罪从法，隐相显法，通收重故。若随说一，不通道俗具不具者，及退道人重来受者。今说边名，莫不皆受佛戒，犯重更受。不可随境，故以法收，名为边罪。非、畜、黄、形，如前从报。余之八难，并从前境，如破内外道与坏尼等，何得殊名？此解可也。
次三义中。边罪隐相，谓不分四重，显法谓但立边名。若随说一，谓离边名外，随立一名，则该摄不尽。大分道俗，即收四戒，道中有具不具，具中有在道及带戒退道。余八中，破是能破，二道是所破，所破即境，与坏尼同。又贼心者，名从能盗，义兼所盗，故亦从境。此解可者，今所取故。
次诤名中。
次诤名中。下引问难，古今废立，故曰诤名。
问：障戒不发，乃有无量，所以十三独名难者？
答：言难有二种：一、始终体定，不可延除；二、虽具法缘，戒必不发。余不具故，唯在遮收，小年、衣钵，待、求便是也。
通名，问答中。初明难具二义：延谓待无，除谓易去。余下，次明诸遮不具：小年可待，衣钵可求，反初义也；余遮缘具，亦有发戒，但得小罪，反次义也。
问：十三初难，何以名边？
今解：边法具四义故。一、曾受内戒，今弃众外，故云边也；除坏尼者，本无戒故。二、通具不具者，可作边名；除二破两难，不通未具，贼心一难，不通具戒。三、唯局曾受者，可名为边。通受、未受，则不名边也：如黄门难，或曾受后变；杀父母、罗汉等，或受后舍竟而行杀；非、畜、二形，例通于受及未受等。四、犯究竟罪名边，除出血偷兰，是方便。
次问初难，问答中。欲显边名局在初难，故以四义对简十二。初义，简坏尼；内戒，简外道邪戒。二中，简三难：破内、破僧局具戒，贼心局未具。三中，简七难，黄门、三杀、非、畜、二形，第简可寻。四中，简出血。
问：尼犯后四，舍来名边者。后四不通下众，尚得边名；破僧不通沙弥，亦是边不？
转难中。尼有八重，前四通三众，后四局大尼；二破亦局僧，可例名边否？
有人言：尼犯八重，皆不名边。何故如此？以法还戒，尚不重受，何须问边？
答中，初解。以尼无再受，故没边名。以法还戒，谓作法舍也。
若尔，既无，但十二难，何为具问？不问违教，进退何依？今解：初一违教法立名，余随境相，非有违也。破二道者，虽受具戒，但行业重，后来说难。初作之时，但得偷兰，著外道服，即是其证。故知于正重违，出在海外也。
今解中。
初蹑破。尼中具问十三难，可验非理。
今下，正解，为三：
初、立理。尼中后四，望违重教，故得边名；二众未禀，故不通耳。破僧据境，不望违教。
破下，次、释难。前科初解边、破二难，并从法故，今此随境，故复通之。律中，著外道服，学外道事业，并得偷兰，可验破二但约业重，非违重教。
故下，三、结示。
四、收难中，三门分之：初、总明尽否；二、以八难收；三、以三障收。
就初门中。
言不尽者。
如多论云：凡受戒法，要以勇猛决誓，断恶为先，后依缘受，方发戒也。诸天著乐，善心微弱；饿鬼身心常焦热恼；地狱苦楚；畜生业障。虽经说斋，但得善行。如上诸趣，皆无得戒也。四天下言，北方难地，以福报障，又愚痴故，无有佛法。唯三天下。人有四种，男、女、黄、根，唯二具得，黄、根则障。就男、女中，五逆、污尼、贼住、越济、淫母、断善，俱不得戒。大而言之，受佛法者，盖不足言。如上人、畜，成受三归，无感戒也。
第四，收难，前明不尽，引多论中，初叙本因。
诸下，次简障难。约趣简，天与鬼、狱，并非人摄，即简非、畜也。四下，就人趣，约四洲简。北洲人寿千岁，珍宝、饮食自然，故是福报；著乐无厌，故是愚痴。人下，就三洲，约四报简。二具谓根具者；黄、根即黄门、二形。就下，就男女约诸业简。越济即破内异名，邪、正不摄，故名越济。上之四位，总摄十四。前引多论犯五、八、十重者，受戒不得，即为边罪，通为十五。淫母与断善，在十三外。
大下，三、总断。盖不足言，谓必须净器，诸余杂类不足言也。
善见云：黄门、畜生、二根、贼住、坏尼、破内六人，不障天道，但障圣道；若五逆者，人、天、圣障。
善见中。初六人，可以诱之人天，必不能破惑证圣。五逆是无间业，故障人、天、圣三道。文无边罪、非人，义准前收非人，后收边罪。
僧祇中：不生羯磨事，谓十三难人，及恶见沙弥。更有四人，共有一怨，俱欲出家，路逢本怨。初人张弓，二者欲射还止，三人射而不死，四人断命。此并轻躁无志。初二，已出家，不应驱，后作恶应驱出；后二并驱出。
僧祇中。十三同上。恶见沙弥，说欲不障道。更四人者，并退道人，故云无志。初二方便即止，不应驱出，即许得戒；后二共杀，二并驱出，即是难摄。
了论云：律中说二十人不得戒，如作誓言我非比丘，永哑、永聋、不乞戒人，永遮不得。
了论二十者，彼云：何者二十？五黄门、五无间人、污比丘尼人、誓言我非比丘人、偷住人、龙、夜叉、哑人、聋人、哑聋人、不乞戒人、遮人。对今四分，十种是难，余并遮收。
义说：无根、一道、痴钝、狂、昏、无衣钵等，乃有众也。且列十三。
义说中。且列六种，而云等者，示其不尽。无根，谓无男女形；一道，即大小同处。
若无前难，问者得戒，不问不得。余不列者，有则不得，交是戒障；无不问者，得戒无违故。
成否中，初断十三难。余下，次断余难。交，俱也。
又人解云：戒中说者，收难并尽。何以明之？此中要取有心乞戒，虽作法加，障得名难；余有不至，入别难收，非此重摄。如畜生者，能变来乞，故号为难；自余畜生，本无有心，义何说难？
摄尽中，初科。初判定。何下，申所以。此师要取可预受者，名为重难，定止十三。余收别难，即八难也。如下，举畜类显。
问：小年乞戒不得，应难？
答：十三说者，如前永定；小年是遮，待满得受，故不同也。
次科，初问。以年不满者，乞戒障得，理应成难，何得在遮？答文可见。
若尔，九岁和尚，应待其满，如何感戒也？
答：小年俱同，并是遮位；缘疏因正，故得不异也。类彼式叉，不满非法，正制难违。
转难中。律中，九岁和尚度人，得戒，得罪，准难小年理应得戒。
答中，初示同异。类下，次举例。式叉二岁未满，不成受具，小年亦尔。并律正制，故不可违。
二、以八难摄者。
有人言：十三障戒，八障闻思，故不摄也。
八难收中，初释。即摄不尽师义。八障闻思，即是障道，以闻、思、修是入道之慧。十三不摄，故知有余。
又云：不异前说，众难所收。如华严云四轮摧八难者。故成实云：一、住善处，二、依善人，三、发正愿，四、植善根。初轮摧五难，三途、长寿天及北有洲也；二、摧佛前后；三、摧世智辩；四、摧聋、盲、哑。此本无心受，不可通说难也。
次释。即前摄尽师义，故云不异等。
如下，引示。华严文通，故引成论别配。先列四轮，轮以摧碾为义。初下，后配八难。初轮中，三途为三；天报寿长，故云长寿天；北有洲者，谓欲有处也。三途恶处，下二难处，故以住善处摧之。二中，佛未出时为佛前，佛法灭已名佛后，生不值佛，故以依善人摧之。三中，世间聪辩，多知博闻，并归邪见，故以正愿摧之。四中，三根不具，由不亲善，故以种善摧之。初轮摧五，下三各一；初、处，二、时，三、心，四、报，对之可见。
此下，结示。
三、以三障收者。
黄门欲爱多，烦恼障收，又不能男，亦报障摄。
边罪、坏尼、贼心、破道，及五逆九，并业障收。若障具戒，十三俱是；若障闻思，唯五逆也。据俗戒言，不妨受得，如成论中所简别也。
非、畜、二根，三是报障。
三障，总收中。
初约烦恼。收黄门者，取其心也；亦报障者，据其形也。
边下，次约业障收。别示，以边等九，并由造作，故是业收。若下，料简，有三：初、通示戒障；次、别对闻思，若据非、畜，亦障闻思，此且就业为言耳；三、明通受俗戒，前引成论五逆、贼住、坏尼等，若为白衣，不遮施、慈等善，有世间戒，何咎是也。
非下，三约报障收，三皆不善报故。
问：此中说难，宽狭、轻重，可得闻乎？
答：据十三难，业宽，报中，烦恼最狭，如上所引。若泛论之，三障该通五道，报则是宽，烦恼是中，业即狭也。故论云：地狱具五业，北洲有四，余则说十。又以八难配障，前七是报，世辩烦恼，无业障也。
问答中，初答。
初、据前以示。业九，报三，烦恼但一，宽狭可见。
若下，次、约义泛论：烦恼及业，并依于报，故报最宽；烦恼虽遍，隐而时发，故为中；造业不具，故最狭也。引论证业，即杂心文，彼云：地狱众生有五不善业，恶口、绮语、贪、恚、邪见，无杀、盗、邪淫、妄语、两舌。郁单曰有后四不善业，绮语、贪、恚、邪见，无杀、盗等六。余三洲人、畜生、饿鬼及欲界天，并具十业，故云余说十也。有色、无色，无有不善业道。
又下，因收八难，前七约报可解，世辩是分别见，故属烦恼。
言轻重者。烦恼为诸障本，故云若无我者，诸业不集也。业障为中，报是顽痴，故为轻也。言可转者，报障难转故重，余可转故为轻。如忏法中，广显其相也。
次答中。
初约本末释。烦恼生业报，故为诸障本。引文证者，即成实文，我即烦恼，业能招报，迭论可知。
言下，次约转变释。报果已定故难转。余可转者：业有二别，不定可除，定业可转；烦恼心昏，反照即转。小乘见、思，一断永尽；大教无明，体即觉性。在迷望悟，则迷悟分殊；以悟望迷，则迷悟叵得。无明常照，虚妄常真，不待刹那，转凡为圣。所谓百年暗室，一灯能破。准知业次前轻，烦恼最轻也。指下忏法，寻以对之。
大门第五，明通塞者，就分为五：初、约三趣；二、处；三、时；四、人；五、约戒前后分也。
初中。非、畜局一难。人中具十一。以造业具，故说业有九。非、畜无恶戒，故不说业障，非无造别业，如成实说。又人中有受道，故说黄、形两障；非、畜乃兼，体非道器，虽有不说难。
第五，三趣中，初科。
初明非、畜。不通余难，故各局一。
人下，次明人趣。初总示。以下，别简。简边、逆等九。非、畜无恶戒者，杂心云鬼、畜、欲天有十业，离不律仪是也。然但不能造总，不妨造别；总谓牵生业，别即庄严业。无记感报，文见成论，如钞所引。又下，明黄、形。非畜兼者，律明三趣并有黄、形。
问：何以十三难中，不说天为难？
答：著乐不来，来亦得道。有说云：人中制戒，天不在例，通非人摄。如上律文，天子、修罗子也。又如多论目连为弟子上忉利天见耆婆说。
问答中。答有二义：初谓非难，但不来耳；有下，次明是难，即非人耳。如下，引证。初引律证次义。指如上者，即前经注，能受初缘中具引。又下，引论证初义。彼云：目连为弟子病，上忉利天问耆婆。正值诸天入欢喜园，目连在路侧，诸天一无顾者。耆婆后至，见目连而举一手。目连怪之，即以神力制车令住。耆婆下车，目连呵责，答曰：以我人中为大德弟子，故举手耳，颇见诸天有尔者否？以著乐染心，不得自在，故使尔也。目连遂问：弟子有病，当云何治？答曰：唯以断食为本。
二、就处者。北方永障，十三俱无。就三方论：东、西亦有，但十一难，除出血、破僧；若就南洲，则具足也。
二中。佛出南洲，故有出血、破僧二难，以破僧立邪三宝，须对真佛故也。
三、就时者。佛在便具，灭后十一，除二如上。故僧祇中破僧、出血难，后子注云：此二难者，佛久涅槃，故依旧文。谓若缺者，不名十三也。
三中，初示通局。故下，引文证。文下小字，谓之子注；旧文下合有问耳两字。谓下，疏释彼律依文之意。
四、就人者。谓男女、道俗、僧尼、具非具也。男具十三；女唯十二，除破僧也。据俗、沙弥无二，即二破也。据尼无一，除如上也。若尔，违谏戒者，不有破僧？答：具破在僧，尼但方便也。据未受戒，无二破及边罪三也。
四中，初通列四对。男下，别简。初、简男女。女无作佛义故，不能破僧。次、简道、俗，具、非具，二位合明。道具可知；但出俗与非具，此约受五、八俗人，受十戒沙弥。三、简僧尼。除如上者，亦即破僧。然破僧违谏，僧、尼同犯，明有破僧，故须引难。戒疏云：尼虽无破轮体，得立主伴，坚持五法。故云方便也。四、简未受。此亦未具所收，但都未受，与前为异，故别出之；既未沾戒品，故无边难。
五、约戒前后生难多少者。全不受者，但有十难，可知。
若曾受未具戒，生十难，无二破及坏尼三也。
若尔，非、畜何得为有耶？
答：容变作故，不同上三毕竟也。坏尼纵有，还边罪摄。
若受具舍前，则生十一，加边罪，无贼住、坏尼也。舍戒后生，则亦具有。
五中。通示有三。初、全不受，无三同上。若曾下，次、明未具。即五、八俗士，十戒沙弥，既是人报，义无非、畜两难，故引以征之。坏尼边摄，义无两立。若受下，三、明已具前后。舍前加边罪者，对上全不受者，故云加也。具戒无贼心，坏尼边罪摄。舍后则具有，若论舍已，同前生十；但未舍前，容作二破、边罪，故云具耳。
就前十一中，是、非两异。破内、形生等，有定失戒，由碍戒故名难也。非、畜生者，毕竟报转，定失戒也；若五种通力变者，不失，非其难也。五种黄门，受戒前则障戒也，受后若生，不失戒也。余至文解。
别简中。初、通标。前十一者，即上舍前生者。失戒名难为是，不失为非。破下，别释：初明破、形，次简非、畜。五种通力，即业报五通。三、辨黄门。指如文解，即见下科。
次消文相。
汝不犯边罪耶？答言无者，应语言：汝应不识此罪名。谓曾受佛戒已，犯于四重，即是佛法海外人，故名边罪。汝不有耶？义决云：凡问难有无，意在相解，故中、边不相领解，尚不成犯戒、舍戒，今虽问而不识者，与不问无别，律云不成受戒故。以下类此可知。
云边罪者，须相领会，故注罪法，知边名喻。若但得语，不识边义，徒相劳累，不成问也。如舍戒中，如此开教，一说即成，尚自不通不相领解；何况受缘，容预问对。彼此同昏，不成问难。误他累劫，岂止此生？问者未来，还同今业。可不勖哉！
次、消文，边罪，牒释中。初示文注之意。海喻佛法，犯重者弃出其外，了知边难从喻为名，方成问答。如下，引舍况受。容预问对，预即厕预。彼下，斥非显报。勖亦诫也。
余周行晋、魏，及本京辅，所有律席，罕不登临。至于难缘，全不筹议，但恐诵文不得，何暇更识其相？以上试论，咸生远惑。
斥讹中，初科。初叙寻访。晋、魏，即河东、河北；京辅，即京兆关辅。至下，次明轻略。以上论者，即指前科。远惑，远即大也。
有师解云：夫受戒法，作法令诵，但应依文十三使足。答道无者，便即得戒，何须解义？
二中。他解。愚痴不学，习旧成风，尚以鄙词拒于高论。岂唯目击？从古皆然，悲夫。
余以事对：必不相解，受具便感，舍戒不解，反律应成？中、边不解，通得足数？粗言不解，亦得正犯？同不相会，如何释之？迟疑无决。因又问曰：将非解者本受，亦不了而答无耶？故此周章，方便消释。得不已定，不由此通。
三中。初蹑难，有三：律中舍戒，须彼此相解；又中、边不相解，互不足数；又于女前说粗恶语，彼解方犯。同是不相领会，彼既不成，此何感戒？因下，次征彼本受。既作此解，验彼受时，不了答无，必无疑矣。周章，惊惧之貌。得下，止其妄救。
故多论云：先教授者，令知体相。圣人垂训，良有深旨，但依持之，不劳妄述。
四中。多论，彼云凡欲受戒，先为说法引导开解等。下劝依禀，责前非解。
近有行人通明经论，闻斯正义，重受非一，岂虚愿耶？
五中。行人，并一时高德。智者循理，闻即怀疑，故求增受，坛经备述。岂比今世执愚守死者乎？
问：尼犯后四，亦名边不？依伽论解，若转根者，不名边故。
问答中。尼八名边，如前已说，伽论异解，故问引之。尼转为僧，限分戒失，故不成边。
汝不污比丘尼耶？僧祇律云：谓白衣时污净戒尼梵行。
二、解坏尼。文中不明净、染，引僧祇证者。故彼文云：若那含、罗汉二尼，犯初、中、后一切成难，由断爱尽，决无中染故也。若前二果及凡夫尼，初乐名坏，中、后非难。以当分未除，爱染修道，三、四果者之所断故。
坏尼中，初牒文。故下，引示。三、四两果，一向无坏，始终是净，故不论初、后。中染，中即内心。初、二两果，初坏后非。当分即己地思惑。爱染修道，谓是具惑学人。三、四所断，故不与同。
问：凡言坏者，谓污戒也，圣境不坏，何名为难？答：由尊境清胜，慢污成业，不待前坏，即成戒难。
初问，蹑前三、四无染，不当称坏。答中，坏取能心，不论所境。
问：坏尼成难，为淫为触？
答：淫是有本；触乃染缘，故随重也。如十诵云：摩尼，八人污尼八事，或一人以八事犯尼，令犯夷重。俗人非难。
次问。以尼淫、触皆自犯重，故引为问。答中，初正答。淫为生死之源，故云有本；触是成淫之渐，故云染缘，随本故重，据体非难。如下，引证。摩尼句绝，即摩触也。八人下二句即八事，上句约多人共污，下句约一人独污，如资持委引。八事即捉手、捉衣、入屏处、共立、共语、共行、身相倚、共期。
善见：若坏式叉尼、沙弥尼，不障出家。若尼三处行淫，皆坏尼难。以白衣服强与尼著，就行亦难；尼自乐著，淫者不障。
料简中，初科。初、简下众。若下，次、显余道。以下，三、明易服，尼自乐著而不障者，亦据不知为言。
有师云：但是具戒，何论净、秽？陵辱慢重，故障出家。未满位轻，在不问摄。故文云汝污尼，明简下众。由是具戒，望于俗人，皆是尊故。
次科，他解中：初定境；未下，次简位；故下，引文双证。
若准律中曾淫著袈裟者成难，此文通三众也，然文列比丘尼，又似简故。三律俱无正决，斯即不了之文，宜用僧祇明判净、秽也。
今判中。初明简位。本律两文，通、局难定，前据善见，乃是明文。三律下，次定境。四部律唯僧祇简净，如上所引，可决前非。
问：如善见说杀凡尼至三果不障戒，十轮云杀辟支佛非逆，污尼成障者？
答：杀障戒者，取福田极也。污障成难，对陵慢胜境。各有其理也。
三问。杀中论逆，唯杀罗汉，凡夫有学、辟支果人，并非逆障，以杀难污，如何不同？答中，初通非逆意。学人未极可知。辟支果人，而不教化，亦为非极。辟支佛即翻缘觉，亦名独觉。污下，次通成污意。
问：余果受染，不受苦报；凡尼坏难，何不同圣？
答：凡尼以见谛烦恼总发业，故入地狱；圣尼以修道润业故轻，但招别报。余如上说。
四问。即上僧祇，须、斯染乐，不堕恶道，恐谓凡同，故问别之。答中。初明凡尼堕苦。我见既在，造业牵生。次明圣尼无报。由有圣智，作业力微，但能润生，故名润业。指余如上，即牒释中。
问：俗坏比丘成难不？
答：成。如尼反说，男子亦有。如善生中，简五戒云：汝不曾犯比丘及尼不？故俱须问，何独专尼？但无缘起，故不具列。如条部中亦有其事。今但举一，三隅动也。
五问。答中，初判成难。尼中对女，故问比丘，反例男子亦同有犯。如下，引证，彼简五戒，具戒例同。故下，结显俱问。下指条部者，彼明比丘强捉男子就己行淫，佛言波罗夷。举一三隅动者，言不可滞于一端也，论语云：举一隅不以三隅反，则不复也。
汝非贼住耶？谓白衣、沙弥时，盗听说戒羯磨，同僧法事。
三、明贼住者，文非明显，随言难解，谓曾行盗，取人财物。如注所解，始终无疑。
贼住，标中。显示文注之意。
善见三种。一、但偷形者，无师自剃，不敢次第依比丘腊，又不受礼，不入僧法，诸利不受；为饥饿故。若欲出家及受戒者，开之。二、偷和合者，有师出家受十戒已，往至他方，妄言十夏，受次第礼，入僧布萨羯磨，受人施者。三、俱偷者。此后二人，并不合度。
次科，善见，引示中，三种。初、偷形者。腊次、受礼、作法、受利，四并不偷，故判得戒。二、偷和合。具列四法，随一成障。三、俱偷者，兼前二种。
问：偷和合者，应在羯磨，何以文中具列夏等？
答：夏次、仪礼及信施等，并是僧家六和表相。由有戒故，便有夏次等也，以盗戒相，令他信之。如五百问中诈为大道人，受比丘一礼拜者，即贼住难，意义同也。
问答中，初约义答。夏、礼是戒和，信施即利和，见在其中矣。既不具体，辄便预之，即盗戒相也。如下，引论。且证受礼，余可例之。大道人即是比丘。
僧祇中：凡人自出家，或避难自著袈裟来，不经布萨羯磨者，得受；经者，不得。若沙弥念言说戒时为论何事？盗入床下听之，若聪明，记得初、中、后语者，不得戒；若暗钝、余念、睡眠，不具得者，成受戒。
僧祇中。初明二偷，前叙偷形。经者不得，谓经布萨羯磨，即偷法故。若下，次示偷相。初、中、后语，据一羯磨始终为言，必约听全，兼须晓义。不具、不解，义非难收，如文甚显。
十诵：若再三听者，已受，应摈；纵经一布萨，未受，成受。如上通之，据未解也。
十诵中。再听、三听，必解，成难，故摈；一听未解，非难，成受。如上通者，即僧祇文。今以义定，不问多少，但令记解，即是难摄。
伽论：若不自知满二十岁，后知不满，故经布萨羯磨者，即贼住也。
伽论。不自知者，初受时也。既知须止，故听成难，亦须准上具解方成。
四分：若共一比丘乃至僧所，不共作法者，出家不得；已出家者，成受。若于一比丘及僧所，作众法者，成难。若作余但对首、但心念等法者，非难。由说、恣等体通僧、别，摄僧要务勿过于此，故虽一人心念说、恣，即是众法，闻者成难。
四分中。初是偷形。若下，即偷法。初正明众法，语通对、念羯磨。若作下，简别法皆非。由下，释所以。说、恣通僧、别，该三法故。
汝不破内外道耶？谓曾作外道，来受具戒，后复入外道，今又重来受具足戒者。
四、破内外道者。由创入正法，未沾道利，反更还邪，心不定指，制四月试之；必志性调柔，深信明白，然后受具也。沙弥戒愿未是具法，虽背无难。
破内中，初文。心不定者，于彼邪、正都无信故。律因反邪，故制试法，不许辄度。沙弥中破，过轻非障。
十、伽云：比丘不舍本戒，入外道中，作其相状，说见受业，名越济人；虽不入彼，但著服乐见，亦是越济人。
次科，破相中。十诵、伽论文同合引。作相状者，同其形仪故；说见者，乐彼所计故；受业，从彼所学故。不入彼者，身在僧门，但具此三，即为破道。
母论：若结发、事火，此二不试，有业因故。如长含云：我涅槃后，异道梵志来出家者，即听受具，勿四月试。恐有异端，则生本见，有稽留故。此即废前试教，可准行之。
废试中。初引母论独开不试。检文未获。如下，次引长含通开不试。由有稽留，反生本见。此下，劝依。然须量机用舍，未可全废。
汝非黄门耶？谓非生、犍、妒、变、半月、自截等六种者。
五、黄门者，不能男相，难得自知。故十律分五：一、从生不能淫；二、半月能；三、妒者，见他淫人，己形方勇；四、他淫于己身分方勇；五、病朽烂，若堕、虫啖。前四应摈，后一听住；舍戒更来，应摈。
黄门中，初科。十律即十诵。彼律五种，若对注文，唯三种同；而又离妒为二，复加病朽，但无犍、变。二中，半月能，半月不能，轮环相间。五中，烂、堕、虫啖，共为三相。
律中，受具戒已，自截者，摈之，定不失戒；若恶贼、业报者，不摈。故知比丘中有黄门也。若舍戒报来，同十诵也。就自截中，不论其相；依五分中，除二卵者摈之，余从忏法。四分无文，可准例也。
次科。初明摈之须不。恶贼，为贼所害；业报，即上病朽等。舍戒报来，谓业报至也；同十诵者，如上应摈也。就下，次明截之分齐。余从忏者，即截少分者，但犯兰故。
汝非杀父耶？汝非杀母耶？汝非杀阿罗汉耶？
汝非破僧耶？汝非恶心出佛身血耶？僧祇云：此二难，佛灭后无。佛久涅槃，依旧文问耳。
汝非是非人耶？谓诸天、鬼神等变为人形而受者。
汝非畜生耶？谓有龙畜能变形为人而来受者。
汝非二形耶？谓此身中具有男、女根，正乖道器。汝今无不？应一一具解。
余解如下。
指略。如下者，即正问中。前后分释，述作之变。
二、次明诸遮。文略显十，如受法中一百五十许也。
释遮中，初科。开有十六，合则为十。百五十许，如资持引。
问已，若答言无者，汝今字谁？和尚字谁？年岁满不？此三事及十三难，并须一一问答，以不具故不得戒。
文云汝今字谁下，三种一处列者，皆遮发戒，故同次明也。律中皆不名受。
释前三中，初科。律中皆不名者，示遮义也。
如僧祇中：不称僧名，众若不和，不问，受人不语，若心念答，若大唤答，皆不名受。余和尚等，同四分也。
次科。祇律六种：不称僧名，即众僧名；不和可解；不问，即不问遮难；不语，即不答；心念、大唤，虽答，非仪。余同四分，即不称和尚及自己名也。
三、问年岁者。要须俗年满二十者，虽日月不满，后胎闰开满得戒。若年月俱不满者，不合前开，谓年十七者。若年十八者，得否如上也。
三中。俗年二十，纵令腊月尽日生，正朔一日受，胎闰频大布萨四位增之，犹剩五月一日；准戒疏中，此犹存古。若十八下，即出今义。今师不必俗年满，但年十八、十九，即堪入算，有满、不满，故云得否如上。唯十七者，不在算也。
衣、钵具足不？
四、衣钵者。律中，无衣、借衣，并不成受。如多论中：不除须发，或无衣钵受戒者，得戒，得罪。五百问云：坛上师僧或著俗服，或犯禁戒，受人知非法者，不得；不知，得戒。准四分中，无正文开，并是非法；有难当开。无难障者，准论依受。
衣钵中。初引示：多论资不具仪，五百问师僧非法，意以缘疏，并许得戒。准下，今判。四分制急，难缘可通。无难准论者，谓依彼受，可判得戒。
父母听汝不？
五、父母听者，以生身所籍，义须尽养，比丘辄度，违情故制。
父母，初科。身所籍者，假彼遗阴故。尽养，谓终身竭力以奉给之。
十诵养儿来者，可问养母，必出家剃发，不白父母，众僧无过。善见云：若不度故，云我当焚寺，如是难者不犯；若于余方国度，不须问也。
二中。养儿、养母皆非亲者，故不白无过。善见不度焚寺，即阿逸多缘，由难故开。
今时行事，依问父母，义须前问在无。无则息言，有，问听不。
三中。人不见疏，不管有无，例问听否。果或俱亡，知谁不许？
有人云：父母为二，分为两遮，今以事同，合作一问。
四中。据人有二，约事不殊。
汝非负人债不？
六者，问负债。
负债中。西土负债，出家不索，招讥故制；此土不尔，随有非碍。
汝非奴不？
七、问良贱。以位居尊胜，非卑劣所及。故律中盗度奴，令主讥诃同是奴聚。必如法放，非复为奴，本不可寻也。
奴仆中，初科。初示意。故下，引缘。必下，简主放者。本不可寻，以后从良，亡前贱迹故也。
僧祇云：有五：若家生、买得、抄得者，此人诸处不得度也；他与、自来，余处听度。据此而论，本言被放，何论彼此？不放辄度，则入盗收。将非贱为讥本，虽放犹被轻故。善见：若放奴时，云有道心者放，无者还为奴，如是语者不得度。准此，主自送放，开度成受；逃奴不合。出家经云：若放奴婢人民出家，得大福德。斯言是也。
引示中，初科。僧祇五奴，家生谓在主家产者，并下买得、抄得，皆损财力，属主义强；诸处不得，谓本国、他邦，今时一统，须论州郡；他与、自来，无损财力，他处听之。据下，准决下二。初、以义通。若非主放，度即成盗，明是放者理合通开，何局余处？详究律意，为避讥呵，故云将非等。善见下，次、引文证。道心，即出家心。主言无决，故不得度。准下，三、约义决，下仍引经，证成自放。
五百问云：知是佛奴，度者犯重；若先不知，后知不遣，亦重。其人非大道人故。僧奴准之。余如盗戒，僧祇等制。
次科。佛、僧奴，或费佛、僧物雇，或人施佛、僧，系属二宝，度则成盗。指钞盗戒，彼引僧祇：寺主互用三宝物，谓言不犯，佛判犯夷。其文甚广，寻钞看之。
汝非官人不？
八、官人者，皆谓勋品已上，流内九等文武员者。恐负天朝，可忧有责。余之散任，义不在言。
官人中，初科。凡官有九品，并据勋、爵以分差次，自下至于一品，故云已上；系勋品者，谓之流内，自余散职，并名流外。恐负天朝，律因比丘辄度匿王勇将，白佛故制。可忧有责，谓虑国家见罪于僧故。
僧祇云：官有四种：有名有禄，有名无禄，此彼俱制；有禄无名，余处得度；无名禄者，一切俱开。据此度人，知何不得，但违王制，多论小罪。
次科。僧祇，名即声名，禄谓爵禄，用此二者，历为四句：有名无禄，如贤臣除谪者；有禄无名，谓世之庸吏；无名无禄，即散任常流也。此彼亦约国土为言；然或国王听许，即非此限。据下，准后一句以决庶人。有谓系于官籍，不得辄度，准无名禄，义合通开。多论：凡违王制，结吉罗罪。
汝是丈夫不？律本云：年满二十者，能耐寒、热、风、雨、饥、渴、持戒、一食，忍恶言及毒虫十事，是丈夫相。僧祇云：二十已上，七十已下，有所堪能，是丈夫位，得与受戒；若过，若减，纵有所堪，及是应法而无所堪者，并不得与授戒。
九、问丈夫。夫者，男子通名；丈者，极形之量也。孔子九尺余，亦有一丈者，故为大分耳。
丈夫中，初科。孔子家语云：孔子长九尺六寸，河目隆颡。其头似尧，其颈似皐繇，其肩似子产，然自腰下，不及禹者三寸。且举极形，未必皆尔，故云大分。
文列堪耐十事者，皆近局形骸耳。恶言持戒在于心护。俗以难割，为之沈溺；道则反之，近忍事恼，远忍理观，依因有由。故简堪能，应丈夫位也。
次科。初通释十事。如注分之。恶下，别点二种。持戒禁情，忍辱降恼，故加心护。事恼既平，理观可显。故下，总结，以彰简意。
文列僧祇，乃约年小大，而有所堪，是本制意。年三十者，俗为壮室，无任刚正，何在戒流？七岁对问，佛开受者，但为堪故。今昧情智，未可从开，依制、取能，义有依矣。
三、正人中，初科。初示文意，专取堪能。然有壮年而不堪者，故云何在戒流。礼云：男三十壮有室，女二十壮而嫁。或有童稚即堪能者，七岁对问，即论义受者。今下，释妨。恐谓今时年小堪能，亦应得受故。依制须二十已上，取能须堪耐苦事。
何者？夫受戒，愿也；依随奉持，行也。知受而不知持，徒愿而无其行也，何异撝空成有，画饼充饥？本不可也。必强加法，但可空施，虚上戒德之瓶，妄损明珠之喻，甚非所望。幸自隐括，有无显矣。
次科。初二字征上简意。
夫下，释其所以。初叙愿行相须。知下，次明缺行之过，又二：
初、资无持意。有名无实，撝空画饼，喻有同焉。
必下，二、师妄加法。智论云：譬如贫人志求富贵，天与一器，名曰德瓶，所须皆得。后乃骄逸，立瓶上舞，瓶即破坏，一切皆失。喻受戒者，放恣毁犯，失戒功德。经云：精进持净戒，犹如护明珠。今谓本受不得，亦无所犯，故云虚上、妄损。若此行受，深乖教意，故云非所望也。下劝隐括，意令自审初受之心，则有戒无戒，灼然可见。
律中但云年二十者，能堪十事，减者无功，此大约也。
三中。本律约年简能，然年满者未必尽能，故以大约以通文意。
问：此小年者，与前借衣俱作四句，可得例不？
答：第四两句，不得是齐；年前三句，不同衣钵。何以然耶？衣钵虽借，当时是有，或是非法，不言不成，故得戒也。年则不尔，虽不解处齐，而年小者当时已制，又有胎闰可使开故，后时计满，方知前得也。
问答中，初问。以古师用和尚四句以例借衣，或有将例年小，故问破之：一、不知借衣非法，二、不知不合借受，三、不知虽受不得，四、俱知；年小例作可解。
答中。借衣、小年，各后一句，故云两句，俱不得戒，此则可同。若前三句，小年不知，亦不得戒，衣钵不知，容有得义，故不同也。何下，征释所以。初释衣钵：一是见有，二无定制。年下，次释小年。反上二义，兼复有开。
问：胎闰等开，为受前计之，为受后计之？
答：依律受后疑者，方开胎闰，不妨感戒白四时生；不由后计，方依开得。据此以明，本受无疑，依法得戒。但依律断，前开何损？
次问。亦由古解受后可算，受前不开，故问决之。答中，初叙本开。据下，次示今断，受前计满，即是得位。
丈夫有如是病：癞、痈疽、白癞、干痟、癫狂，汝无如此诸病不？并依有、无具答。
十、明诸病，文列五种。
诸病，总示中：一、癞，谓疥癞；二、痈疽；三、白癞；四、干痟，谓瘦瘠也；五、颠狂。
善见云：癞、癣二病，不问赤、白、黑，下至如爪，若在露处，增长、不增，俱不得度。屏处增长，不得；不增，得度。育王经疥癞初果，疮痍四果也，由惑尽此生，业终报故，总集受也。多论云：出家后癞者，诸有僧事，皆共作之；若二食时，莫在众也。
别释中，初科。善见。屏、露两别，意恐招讥，不生物善故。次、育王经。即明圣人未免业报，则凡夫可知也。业终报者，谓所作业，终此一报。三、引多论。受后患生，处众之法。僧事，即羯磨。
五分中：狂乱、坏心，或无和尚，皆不名受。
次科，引示中。或无和尚，相带而引。
今时受者，至时昏梗，瞪瞢如醉：此并乱心，全无心领，何发无作？和尚、诸师，俱不清卓，故临作法，多增掉慢；轻略众网，闹愦识神；或至睡眠，低头合眼，意谓耳闻，而实昏恼；前后文字，何能具领？故贼住成难，要在具辞；今听错乱，岂成弘摄？俱不成受。如非数说。
斥非中。
初叙机钝。梗，塞也；瞪，文证反，目直视貌；瞢，武亘反，心不明也。
和尚下，次斥师乖。不清卓者，解行缺也。临席作法有三过：一、轻慢；二、闹愦，谓驰散也；三、昏睡。仍引贼住，反例如法。要具辞者，初、中、后语，始终无谬。弘谓弘法，摄即摄机。
如我今问汝，僧中亦当如是问；如汝向者答我，僧中亦当如是答。教授师应正理威仪已，便告言：待至僧中，召命当来。
后结文者，恐受者怖惧僧中异问，故前定是辞，令知后意也。
三、定言议中。显示教师累嘱之意。
五、白召入众，就分为三：缘、法、仪也。
佛言：彼教授师问已，还来众中，如常威仪，相去舒手相及处立。
初缘中。相去舒手相及处立者。中国戒坛，多在露地，故须在于两手相接，即一寻内地，有成僧相；远不相摄，则别众收。岂唯教师，余僧亦尔。中间非数，两头须及；恐有见讥，但望丛坐，展转周帀，会有相连。在于覆处，不用此制。
第五，缘中，初科。初正释教师立处。岂下，次明众僧坐相。由列行对坐，则中间相远，故非数收；不然，须令两头伸手相及。借令如此，犹恐见者讥为非数，故令丛坐，则免他疑。言丛坐者，谓丛身参坐，不使相远也。
文令立者，诸羯磨法，威仪必同；此既坐立，极成乖别？由本是僧差，往外为问，事须酬对，坐和失相。如立说戒，俱是为僧，意可见也。余通如众，有乖成别。
次科初叙异。由下，释通。坐和失相，谓非为使酬对之仪。如下，引例。余下，示余法不开。
当作如是白言：大德僧听！彼某甲从和尚某甲求受具足戒。若僧时到，僧忍听。我某甲已问竟，听将来。白如是。
二、正加法。
边地五人僧者，据斯一白，用僧处也；中方僧多，十人加法，通始终作。
法中，初科。边地五人，前后三法皆四人僧，独此一白，五人僧用，故云用僧处也。中国始终通是十人。
有人言：何必如此？边五前差，其实四人；戒师和白，自岂足数？后作白四，亦何须五？准此就十亦有商略。如初差人，但有九也；威仪师白召，可名十僧；戒师又和，同前唯九；后作白四，可具十人。以正制须之，发生物信，不同边方，得成便已。
次科，初句斥前。边下，示义。初明边五，不异前说。准下，次明中十，不同上解。初、三各九，二、四俱十。律制十人，正为白四，故后一法定须具之，异上边方缺亦成法。
如僧祇、五分，并戒师白召者，则始终具五，俱为情事。
三中。四分教师白召，故独指此为五人。彼部四法，并戒师作，则通名五人。俱为情事者，出彼所见，欲彰五人皆能秉故。
作此白已，应唤言：汝来。来已，当为捉衣钵。在戒师前，右膝著地，合掌。当教如是乞。
三、明其仪相。为捉衣钵，以乍入僧中，威仪未涉，且为代担，示其方便也。
仪中。师反代资，事乖常式，且欲引接，故云示方便也。
彼教授师如前教已，应语言：计乞戒法，汝应自陈，但以不解，故我教汝。
六、明乞戒，就分为二：谓缘、法也。
初缘。须教者，既别为差，正当其务，教授仪式，何得辄受？故先乞请，后方和问，无遮方得，并僧法也。
第六，缘中，初科。正当其务，谓差教授，止为教乞。先乞后和，本宗行事。
僧祇：在戒师前互跪，教受钵，后受三衣，白已教乞。此异部不同也。
次科。僧祇前加衣、钵，可准彼文。然先钵后衣，先和后乞，皆异当宗。
应言：大德僧听！我某甲从和尚某甲求受具足戒。我某甲今从众僧乞受具足戒，某甲为和尚。愿僧慈愍故，拔济我！三乞已，教授师复坐。
就正乞中：前牒初缘，云从和尚也；后牒今意，云从僧受；重牒和尚者，表戒法从僧，行随师也。
法中。牒初缘者，谓先请也。牒今意者，即正乞也。戒从僧者，谓今受体也。行随师者，即后随行也。
应作白言：大德僧听！此某甲从和尚某甲求受具足戒。此某甲今从众僧乞受具足戒，某甲为和尚。若僧时到，僧忍听。我问诸难事。白如是。
七、戒师问和者，文相可知。
问：戒师所以不差，异教授者？
答：教师众外问难，不差无由问故；戒师处众而问，何劳差也？
第七，初问答。可解。
若尔，结集在众，亦何须差？
答：彼为僧结，众情非一，故须定人，谁问谁答。受中为别，请师已定，故不须差。
引难中。波离、阿难对众结集，而亦先差，违上义故。答中，初示结集须差。受下，次明戒师不差：一、为别人，二、先受请，与上不同。
问：戒师白和，教师则无者？
答：互有无也，终是僧义。以辄问难，众情难忍，故前白请。教师出众，前已白差，又在屏问，知和谁者？
次问。答中，初通答。以下，别释。初明戒师有和无差。教下，次明教师有差无和。各一和白，故云终是僧义。
八、正问中，前缘、后问。大如前法，小有差耳。
第八，初科。小有差者，唯遮难之名，时有不同。如前云污尼，后云犯尼，前云贼住，后云贼心等，对之可见。
应言：此安多会、郁多罗僧、僧伽梨、钵多罗，此衣钵是汝有不？彼答言：是。
又语言：善男子听！今是至诚时、实语时。今随所问，汝当随实答。僧祇云：汝若不实答，便欺诳诸天魔、梵、沙门、婆罗门、诸天、世人，亦欺诳如来及以众僧，自得大罪。
注中列其衣钵，事是繁重也，即定辞占，故引接也。僧祇云欺诳不实，乃欺天人及如来者，以戒法所通，下被上达，非缘而受，体是乖仪，欺妄之深，为通遍也。
次科，缘中。
初释衣钵。辞占，即下审定虚实，先举衣钵，用为发端耳。
僧下，次释实答。戒法所通，通何等人？唯被上达清卓之器。论语云：君子上达，小人下达。非缘，谓带难；欺妄遍者，即如注列，人、天、佛、僧，四位收尽。
注中两云诸天，前是别召魔梵，后乃总目余天。
汝不犯边罪耶？汝不犯比丘尼耶？汝非贼心受戒耶？汝非破内外道耶？汝非黄门耶？汝非杀父耶？汝非杀母耶？汝非杀阿罗汉耶？汝非破僧耶？汝非恶心出佛身血耶？汝非非人耶？汝非畜生耶？汝非二形耶？
列难名示，亦如教授，同不了者，俱非问也。
释难中，初文。略指如前，谓须相解。
就十三中，亦有文中云不犯边罪不者，单约难也；或云犯罪耶者，通有无也。耶音夜加反，疑未决者，也是助辞，非定意，本须两分，音、字、义别矣。
次科。初示异同。边则局难，罪兼轻重，故通有无。耶下，次正音义。耶也字别，人或不分，故特点示。
就难事中。次解六、七云杀父母者，膝下之养，反加逆害，天地之所不容也。
三、正释。杀父母中。膝下之养，即孝经云：亲生之膝下，以养父母日严。
八、杀罗汉者，愚小多迷。罗汉中音，此义云生，上加阿字，乃云无也。此人三有业尽，三界不生。略须此示，不尔知是何人？不解谓是凡物也。
杀罗汉中。初释名。愚小迷者，谓昧名也。上加阿字，合云无生；业、惑俱亡，无后有故。略下，示意。
九、破僧者，此相又难。破羯磨者，两众一时作法，犯中偷兰，不障戒也。破法轮者，立邪五法：尽形乞食、纳衣、树下、不食酥盐及鱼肉也。行化于世，致令禅诵佛境不行，犯上偷兰，则能障戒。
破僧中，初科。此相难者，人少识故。破羯磨者，谓同一界为言。破法轮者，佛说四依、八正，运转如轮；调达用此五法，抑令不行，故曰破也。禅诵，即目观法。
文中通说，义须广分，必须此示，方晓通塞。故经教所设，意在解慧导前，行实随从；今既无慧，行起无因也。
次科。文中通说，但标破僧故；必须此示，须分轻重故。故下，泛论解行，劝令明识，不唯此也。
十、恶心出佛血者，故论说言：出血一也，由心善恶耳。故善登梵天，恶沈鼻狱，俱一劫也。
出血中，初文。引论，即多论。耆婆针医，调达杀害，出血事同，而心不等，耆婆生天，调达堕狱。准前多论，耆婆自生忉利，今云梵天，定非色界。
此上二难，末代所无，如前解也。破法轮逆，今时微有；出血恶逆，灭后全无。
次科，有无中。指如前者，即僧祇子注；破轮有者，即调达徒党，西土不绝，此方则无。
有人云：既不正感真容，何妨毁损形像，或有光现、血流，并入逆摄？
他解中，初释。恶心损像，取相为逆。
有人言：不可感于血光，但论恶心，损是逆例。如设像代真，敬福齐等，今行恶毁，受罪义一。如尼破法，岂同调达？立谏设治，则无与二。彼既不疑，堂堂行事，敬像如真，损何独别？义不可也。俗律云僧尼毁佛像者，绞之，意有在矣。余即盗论，非所奉矣。
次释中。初立理。如下，举例，有二：初约敬福反例，次约尼众破僧比例。彼下，显过，谓凶顽之人，不疑毁之有罪。堂堂，公显之貌。下引俗律，毁佛死罪，可验同逆。余盗论者，谓菩萨等像也。
故引示之，可斟酌矣。
结示中。可斟酌者，意令临机筹量用舍也。
十一、问非人者。律中：非人者，鬼也。俗云：鬼者，归也。无人不死，死皆归之。
非人中，初科。引俗云者，文出尸子。
约律明趣，但说为三，谓人、非人及畜生也。以人、畜两趣，形现易知；天、鬼、神等，幽通难识，故合天、修、鬼、狱四道为一趣也，莫不分得五通，异于人类，故号非人。故律中诸戒，时有离之，如同宿戒，天子、阿修罗子、饿鬼子等。地狱轻系，义应得同；从重者多，故轻不说。如此分别，略识非人。
二中。初指律文。人、畜局一，非人合四，故止三趣。以下，次示离合，初、明合意。故律下，二、明离意。同宿戒但开三趣，义收地狱，仍示律文不说所以。
曾以名问诸余讲士，便答余云：不读观音？人非人等者可解。言非人者，此谓疑神，经中八部紧那罗等也，形如人焉，但顶生角。即教巧工钉角头上。想多闻者，知出何文？
三中。初叙非。观音即普门品。八部，天龙、夜叉等；谓顶生角，故号非人。想下，结斥。世有画鬼，冠带似人，云是经中人非人者；又传独觉则头安一角；写婆薮则貌如老妪。循名昧实，今古皆然。
十二、问畜生者，世俗同知，皆耻声相，目见是人而问畜者，诚可怪也。当从容转语，不失本意者，道俗无过也。应语云：世有群龙，及余精魅能变化者，趣摄畜生，戒法无预，卿非此等耶？
畜生中。初明直问。当下，教转语。戒法无预，言非分也。
十三、问二形者，俗所同耻，然必须问。亦如畜中，及制意、释名所引。
二形中。同上改语。应准制意云：世有形挟两境者，志致懦弱，善恶不成，殊非道器，卿非此等耶？
然诸部行事，繁略不同，至于差问，无不具有。良是同受同持，故名同戒也。
诸部中，初科。名同戒者，即戒本云共戒、同戒，言其受随不别也。
制列遮相，诸律并同。及论难体，十诵、五分但问曾为比丘，如法持舍不，此边相也，余悉不问；及至僧中亦尔。四分亦同，如律中，制十三难已，若不问者，不名得戒，故诸结者引之集坐，在遮前问。僧祇有二：所言略者，今僧中当问，汝有无当答；僧中一一问之。大如四分。及诸遮相，不可抄尽，须者观之。乃至问曾为比丘，四重、十三事，一一随问；若有犯者，重则令去，残令后悔。
次科。初示遮同。
及下，次明难别：
十、五二律，屏处、僧中，止问边相。
四分亦同，谓差问、正问，亦不列难。言诸结者，即集羯磨人，引难冠遮，依律具问。坐犹著也。
僧祇有二，谓广、略也。广则具问。略即如文，谓屏问时，但嘱累而已。
下指遮相，如事钞备引。仍问篇聚。重是边罪，故令去；残下非难，故令悔；受已方悔，故云后悔也。
若随答言无者，汝字何等？和尚字谁？年满二十未？衣、钵具足不？父母听汝不？汝不负人债不？汝非奴不？汝非官人不？汝是丈夫不？丈夫有如是病，癞、痈疽、白癞、干痟、癫狂病，汝今有如是病无耶？并依问已，有、无具答，词义相领，同前教授。
次、问遮相。
汝字何等。依俗中法，子生三月，孩而名之，年至二十，冠而字之，随义别立。僧中识者立名异字，如僧传中，自余者多。名、字通召，愚谓名字犹如眼、目，字义无别也。当随机转问，并改云名，得实录也。
次、释轻遮。示名字中，初引儒释二教名字两分。俗法，如孔子名丘字仲尼之类。僧中识者，如智者字德安，真观字圣达等，僧传皆出之。名字下，斥谬说。当下，教改问。
奴及官人，贵贱非类，应转名问，得意便成。纵诸遮中不问父母、债、奴、官人，可否得戒？无正断故，又非戒障，必略无损。自余如文具显辞义，终是相领，此为宗也。
次、余相中。初点官、奴二种。教令转名，仍示可略，意彰非要。自下，指略余相，重嘱须解。
上以是事俱是戒缘，有阙一相，即非受法。十三难者，名义须分。诸遮之中，师资名字及丈夫三，此定须有，缺非戒缘。衣钵余者，具须依文，至时增减，通人情也。如僧祇中遮多四分，犹有开略。况复四分无定判遮不得戒处，并通消息也。
三、结断中。初通结八缘，必须圆具。十下，别点遮难，初明重难。诸下，次简轻遮。三种须具，余通增减。丈夫，即年满。若准钞文，名字、年岁、衣钵。今此衣钵在增减中，必应问前累示，已曾加法，略之无损。通人情者，临事自裁也。如下，引况。僧祇遮多开略，如上所示；四分列遮，并云未受不应受，已受得戒。故知除前三外，改转广略，一切皆通。
大段第二，正授戒体分三：缘、正、结也。
第二，释法，标中。缘即初教发戒，正即羯磨正受，结即受已结词。
萨婆多论云：凡欲受戒，先与说法引导开解，令于一切境上起慈悲心，便得增上戒。应语彼言：六道众生，多是戒障，唯人得受，犹含遮难，不必并堪。汝无遮难，定得受戒。汝当依论文发增上心，所谓救摄一切众生，以法度彼。又戒是诸善根本，能作三乘正因。又戒是佛法中宝，余道所无。又能护持佛法，令正法久住。又羯磨威势，众僧大力，能举法界胜法，置汝身心中。汝当一心谛受！
就初戒缘，广如钞显。有师别出一卷戒方便相，每至将受，依说引化。此即末代如来，同十诵也。
初缘，标指中。广如钞者，彼明三品发心，并示缘境。发心则终依上品，缘境则遍该十界，如资持委释。有师出戒方便者，未详何人，钞文亦云别抄有三十余纸。末代如来者，以其知法，替补佛处故。同十诵者，彼云知布萨法者，尽应供养，以无佛时，是人补处是也。
引多论证者，是正量也。凡愚智浅，何能生知？自非久学，卒诲犹暗。此之戒法，出家本务，素非怀大，定难容纳，深有由矣。
牒释中，初科。初示所据。凡下，次明须师开导所以。出家本务，圣道基故。素，犹先也。怀大有二：若为生死，即约所断；若为圣果，即约所趣。深有由者，示论意也。
文令境上起慈悲者，以行慈救，摄众生故。如善戒经菩萨戒本，即七众所受者是也。向不缘慈，如何容大？意在后也。
次科。初释文。如下，决疑。疑云今受小戒，那云遍境行慈摄众生耶？故此通之。善戒经即菩萨戒法。言菩萨戒以七众戒为本者，彼云菩萨若欲受持菩萨戒者，先当净心受七种戒，如人欲请大王，先当净治所居屋宅等，即五、十、具三戒，约人为七耳。准此经意，凡为比丘，必受菩萨大戒；今受小戒，向前缘慈，为受大戒，故云意在后也。准知具足且就小宗，若望菩萨，犹是方便。
问：多论有部，而云起慈，斯即分通，何殊本律？
答：施小为大，无非分通，故诸部之中，时有斯意。但四分立教，宗旨灼然，五义证成，下文具引。
此时逼遽，过不广张，但具依文。先以余道所无，令生厌也；人中无障得戒者，使欣重也；增上心中，救诸众生，即慈善根，谓佛心也。戒是三乘因者，重行本也；余道所无者，可钦贵也；持法久住者，有威德也；羯磨僧秉，举法界善内身心者，明圣法假缘，缘成法满，充正报也。
三中。
初示略意。逼遽，谓将临秉法。过不广张，谓止可依文，过此外事，不宜繁引也。
先下，牒释，次第七节。初言余道，即余趣，后言余道，是外道。谓佛心者，同上善戒意也。内，犹纳也。假缘，即羯磨与众僧也。充正报，遍色心也。揽无边圣法，蕴有待凡躯，五分基成，三身体具，超凡鄙秽流，入众圣宝位者，其斯之谓乎？
应作白言：大德僧听！此某甲从和尚某甲求受具足戒。此某甲今从众僧乞受具足戒，某甲为和尚。某甲自说清净，无诸难事，年满二十，三衣、钵具。若僧时到，僧忍听。僧授某甲具足戒，某甲为和尚。白如是。僧祇云：作白已，问僧：成就不？乃至羯磨第一、第二、第三亦如是。十诵云：羯磨受戒时，当一心听，莫余觉、余思惟；应敬重；当正思惟，心心相忆念。应分别之；违者，突吉罗。
大德僧听！此某甲从和尚某甲求受具足戒。此某甲今从众僧乞受具足戒，某甲为和尚。某甲自说清净，无诸难事，年满二十，三衣、钵具。僧今授某甲具足戒，某甲为和尚。谁诸长老忍僧与某甲授具足戒，某甲为和尚者默然，谁不忍者说。是初羯磨。第二、第三亦如上，次第问答，无违者得。
僧已忍与某甲授具足戒竟，某甲为和尚。
次正加中。
单白后，四问四答，如僧祇、十诵所明，极晓了矣。计余法事，例须问之。但寄受中说者，以在生所重，唯斯一法，成败得不，俄顷即定，故委具文。非余不用也。
正加法，释白中。初指文。一白三羯磨，故问答有四。计下，示意。以一切羯磨，并问成否，二律之中，独论受法，故此示之。在生重者，毕身受用故。
后羯磨中，第三遍已，应至僧与某甲受戒竟，和上某甲，是羯磨竟处。
羯磨中，但示竟处，纲缘通局，并如前卷。
僧忍默然故，是事如是持。
善见论中及律中并云：授具足已，和尚、阿阇梨等当为记春、夏、冬时，某月某日乃至量影等时受具足戒。
僧忍默然故持者，是总结和辞。依文为记春、夏、冬时，及量影者，为受离多人，前后错乱，故须师授屈尺量次，知一食时，有前后发。如是例也。余如念法中。
总结中，初科。初点文。依下，释注。依文，即善见与本律。一年中春、夏、冬三时；一时有四白、四黑月；一月有十五日；一日量影，分中前、后，谓于日中立竿，中前受者，以影长为先，影短为后，中后反之；或以尺量，或论脚步。食时，即中时也。有前、后发，谓发戒也。如是例者，且举量影，自余取时，可例此也。指念法者，即杂法篇。
问：具戒发时，在何言下？
答：如智论云：羯磨竟，得。又云：与汝受戒竟，得。有人解云：是事如是持者，是竟也。如心论中第三羯磨刹那顷，作及无作，是根本业，律师以为，第三说字是得戒也。
初问答中，初科。前引智论。论出两解，人取后义。如下，后引杂心。根本业，即受体也。律师者，论家自指。
今以此解，比前二度，似是竟处；引后通收，则未竟也。故第三中不忍者说，寻有人诃，便不成就。既命令说，依命而说，可成前也。故众既默，明有所许，故通收云僧已忍，与受戒竟，故至此前，名为戒法。理同智论受戒竟也，如上卷中。
次科。初举前后总示。前二度，即初二羯磨；后通收，即总结文。故下，别释。初释三说未竟。命，即召也。故众下，次释通收乃竟，即智论初义。结界已示，故复指之。
问：羯磨竟，得通三性不？
答：多论云：一切皆得。故十诵、伽论云知时犯，不知时清净者，如犯残忏，闻出罪白，后睡不觉，羯磨竟者是也。准此以通，前闻白已，后睡，得戒。
次问答，立义中，初科。初引答。一切得者，通三性也。故下，次举例。知时，即不善有记；不知时，即无记。下举悔残，显示上义。准下，三准决。既闻白已，知僧为秉，领纳心决，故判得戒。
若尔，既睡虽作不闻，今俱不作，何妨感戒？
答：前虽无记，白是和本，后作教圆，缘非乖相，故不作不成。
次科。难意，彼既不闻，不作应得。答中，初示闻白。后下，次明羯磨。缘非乖相，谓能成之缘，须满足故。
有人言：戒是善本，善心相续，思心畅满。若初善后恶，皆不发戒，以种类不续故。律云：与瞋恚、睡眠人，不名受具。此岂始终恶、无记耶？中间暂起，即乖心思，何有成耶？如人起杀，临到境所，心乱等生，前事不犯。戒亦同尔。
斥异中，初科，初立义。种类不续，三性相间故。律下，引证，即受戒犍度文，彼约暂起，今取始终。如下，举例。心乱生者，或疑想心差，或痴狂失念。戒同尔者，比之可知。
解云：不同。受是缘成法，杀盗自造境。自造须作成，作成感无作；故前心异，作无有业也。受则不尔，自作在前，及论无作，假缘方感；已闻白竟，故是业起。
次正破中，初科。初总分。戒假他成，故云缘成法；杀、盗反之，故云自造境。自造须作下，别释：初明杀、盗不犯；受下，次显受戒须成。
又复解云：今受戒者，如教人杀、盗，所教起狂心，但令前会，能教成重，不坐所教，以无有作无作故。若能教起狂心，但使遂本意，能教得无作。今例受者，如彼能教，以从僧乞，愿僧与戒；僧随其意，依法加被，似所教也。
次科，正明中。杀、盗两戒，自作、教他，二俱成重，故举为例。初明所狂，唯能教成犯。不坐，谓不坐罪。若下，次明能狂，则能所俱犯。今例下，但合后半，前半不同，如后问决。今以受者比能教，十师同所教。
问：若如前例，但受有心，前缘不具，亦同感业？
答：譬取后半，前半则不同所教也。受是缘中须具，杀、盗损境相应也。
释妨中。问引前半以难。受心，如能教起杀；前缘，即十师如所教起狂。彼既能教成重，此应受者得戒。答中，初判不同。受下，次申所以：受须缘具，所狂则非具，杀取损境，所狂则亦损，故不同也。
故多论云：先以善心，礼僧合掌，白四起业，相续成就，是名善心发，善心得。若先以善心乃至起业，羯磨未竟，起不善念，藉前善心力故发业，任运而起，与不善俱，是名善心发恶心得；亦以前善心力教作故得，非不善心得。无记、睡心、入灭尽定者，是无心得；亦由前善心力故，与灭定俱，故云无心得，非无心而得也。
引证中。三句发并善心，得通三性。初、明善性得。若下，次、明恶性得。起业，谓闻白竟，羯磨已去转恶亦成；亦以等者遮疑，恐谓恶心而发善戒故。无下，三、明无心得。此有二种：睡是无记心，灭定心想不行，即是无心。
问：三羯磨竟，发一形戒；三结安居，即应满夏，何不同也？
答：不结亦成夏，不羯磨可成受？故不同例。又云：受戒对法，愿心一期；安居对时，行随前后故也。
三问。受戒、结夏，立法天殊，本非相例，但古疏有此，相从引之。答文有二，初约结法有无以反质。又下，次约所对顿渐以显别。以法可顿受，时须渐历故也。
问：上云作法感戒，戒为何相，请为陈之？
答：夫言戒者，其相极多。既是教源，义当披演。略举四门：一、明戒体；二、辨同异；三、缘境相；四、叙数量。
四问。蹑上诸文，请益发起。答中，初明义广。既下，次显正要。其相多者，即下四门，每门之下，诸别科条，并是其相。是教源者，教即律藏，律由戒生，故戒为律本。略下，三、列章门：初是戒体，二即戒行，三谓戒相，四即戒法。
就初门中，又分为三：一、释名体；二、先后相；三、通叙相。
就初门中分四：一、立所由；二、引经证；三、解名义；四、明业体。
初门。
问曰：泛论戒者，可有几种？
答：略说三种：定、道二戒，约心论业；别脱一戒，从缘发生。戒本防非，非通万境，戒随境摄，则无量也。如善生云众生无量，戒亦无量等。今以义约，止为二戒，谓作、无作。
戒体，释名，立所由，释中，初科。
问中。通问戒业，不专今受，故云泛论。
答中，初句总答。定下，别释。初释定、道二戒。不从缘受，随入禅定，断惑证道，任运发起，故名定共道共，亦名禅无漏，对下别脱，亦名总脱。次释别脱：一、从缘生，反上任运；二、所防通万境，反上心业。如下，引证境别，文具如后。今下，示今义立，统摄始终。
问：何以不立一无作戒及以三者？
次科，问多少中。问意欲显唯二所以。
答：事义相假，故唯有二。何以明之？若唯立作，但在一念，非通一形，何能防也？一受已难，义非数作。故须无作，长时能防，念念之中，得未曾得故。若但无作，不能自生，要由作发。以作防非则短，无作起无所从，二法缘具，作愿方遂。
正答中，初总示。何下，别释。前明须无作意：一则作戒时短，由作法竟，刹那即谢，故但至一念；二者，作戒唯一念，义无频数。念念中者，谓随中防遏。得未曾得，谓任运增新。若但下，后明须立作意。以下，双结。
上据下机，故说相藉，必如圣戒，道力所成。
对简中。上明二法相藉，乃据羯磨受者为言。若见谛、破结、自誓之徒，断证之时，任运获得。据发无作，必有先期，但不同凡，多缘多力耳。
问：既立二戒，何不三合？
问三合中。问意以无作体或与作俱，合立第三作无作合。
今解不可，以法体唯二，名实互乖。废体论名，不无三合；今据实论，故唯分二，不可合也。一、作者是色心，无作非色心；二、作者初缘，无作后业；三、作是运动，无作非故。如是长短强弱，性不均通，理不三合。故律中慈、瞋五句，无第三者，可以类说。此约体论，唯斯二戒；对彼所防，如上广说。
答中。必应他师有立此句，故标今解。初立义。名虽可立，体无合理，故云不可。一下，次显别，有三：一、即自性别，二、谓起时别，三、即体相别。长短强弱等，结上三别：无作长强，作则短弱。均，和也。故下，引类，即增一文。彼云：有五句语，无第三句：一、时非时，此句无第三句；二、实与不实，三、损减利益，四、粗犷柔和，五、瞋恚慈心，并无第三句。谓二种性别，不可立第三合句也。此下，结示所立。此约体论，谓能防受体，无出此二；所防无量，文见前答。
二、引证门。
如涅槃云：戒有二种，谓作、无作。是人唯具作戒，不具无作，是则名为戒不具足。
引证中，涅槃。唯具作，不具无作，谓轻浮心受者。
又善生云：是十种法，或有作色，无无作色；或有作色，及无作色。如人手执极香臭木。
善生中。初示有无。十种法，即十业道。如下，举喻。极香臭物，喻善恶业；手执，喻作色；放物有余香臭，即喻无作色；木，喻无记业，但有执持而无余气。对合可见。
又心论云：第三羯磨一刹那顷，作及无作，是名根本业道。
心论中。一刹那时，作戒满足，无作发现。根本业者，望前后方便为言。彼云如沙弥受具，入戒场礼僧，求和尚，乃至第二羯磨，皆是方便，即接今文。又云次说四依，乃至身口所作及无作，是名为后。
如是多文，证唯有二。
结示中。准上善生，二并是色，有宗所计；今但取证唯二之意。
三、解名义者，就分为三，即作、无作、戒也。
名义，标中。作、无作是别名，戒即通名，该上二故。
所言作者，身、口方便，造趣营为，名之为作。如陶家轮动转之初。故心论云：作者，身动身方便也。
作中，初示名义。如下，举况。陶家，谓范土之师，以轮旋物，轮喻报身，动转喻作。故下，引证。身是报色，动身方便即是造作，所谓方便色也。
言无作者，身动灭已，与余识俱，是法随生，故名无作。如成论•无作品云：因心生罪福，睡眠闷等，是时常生。故曰也。
无作中，初示名义。身动灭者，作戒谢也。余识，即四心，识、受、想、行，望前作戒行心，故云余也。法随生者，非由造作，常自增长故。如下，引证。彼论问曰：何法名无作？因下，即答。因心生者，推本作也。睡眠，即无记中。善恶亦然，故云等也。
用斯两法，并有悬防、禁非之义，齐名为戒。
释戒中，初科。悬防对未来，禁非止现起。
戒之通名，实兼善恶。且就善生，约为五义：一、言制者，能断诸恶法故；二、名迮隘，性不容恶故；三、名清凉，遮烦恼热故；四、名为上，至无上道故；五、名为学，调诸根智故。虽有五释，并从义用为名也。涅槃所解，如上初通，故云：戒者，直是遮制恶法，若不作恶，是名持戒。如上受缘，已略解释。又如心论，初念无作七种名，后诸无作五种名，广如常说。
次科。初示通名。且下，次引释三段，并约善戒，故云且就等。善生五名：初、约教，二、据性，三、从用，四、取果，五、约行，并从义用，未能诠体故。涅槃中，如初通者，即制义也。指受缘者，即释篇目中。心论中，彼曰：波罗提木叉作时，即彼刹那无作，凡有七种名：一、彼一切恶戒对治，故名律仪；二、入七众具，故名波罗提木叉律仪；三、善作，故名妙行；四、思愿道，故名业道；五、彼最初随顺解脱，故名波罗提木叉；六、名业，业者，作所起故；七、名尸罗，尸罗者，淳善义。后诸无作五种名。除波罗提木叉者，非前故；除业道者，在起业思后故。广如常说，即上所引是也。
今覈戒字，乃当警也，预约未然之言。字是俗有，还须随俗用通道训。古曰防非，不无其致。
三中。初示名义。覈，推也。警，即警寤。常自预觉，不使临境有迷，故云预约。未然，然，犹形也。前取禁义，即通善恶；此唯局善，且从一相。字下，明取字书之意。古曰防非，亦如前引，颇符警义，故此与之。
四、出戒体。
问：人皆知受，所受是何？
答：相传解云：受名圣法，由此法故，奉敬守护，净如明珠，能为圣道作基址故。
四、明业体。初问中。受者虽多，而不自知所受之体，欲警学者，故发是问。答中。云相传者，承古所解；举果目因，以其能通圣道故。钞云就已成为言，名为圣法；复令受者不自轻故，钞云知自身心，怀佩圣法等。
问曰：其相如何？
答：法体沈隐，非易言彰，经论所谈，深有远致。故诸戒论盛显行途，至于业理，削而不述。今叙其致，略为四门：一、明教宗；二、陈体状；三、列异执；四、显正义。
次问。前但示名，未显体相，故伸此问，发起开章。
答中，初叙难明。业理虚玄，非耳目所属，故云沈隐等。凡论，通两藏。通经之论，谓之经论，善恶业理，彼宗所谈，即后所引成实、毗昙、杂心、俱舍等。深有远致，谓理致幽远，如下自陈。通律之论，则名戒论，如多论、善见、毗尼母、摩得伽，此等多明持犯之相，故云盛显行途。业理不述，以非宗故。今下，分章。自昔辨体，教宗紊乱，故先须定宗；宗旨既分，依宗出体，故次陈体状；宗体既显，须辨是非；既了昔非，方申正义。四门始末，次第相由。
初门中。
问：经论明体，其相不同；四分一宗，当须定指？
初门，问中。上二句通示诸部差别，下二句别推本部所宗。
答：首题所出，可不知耶？此方盛弘假、实二解：成论所辨，正通四分昙无德宗；杂心、俱舍，乃解十诵萨婆多宗。
答中。初、略指今宗。羯磨首标昙无德部，自可知故。此下，次、对辨假实。小教入道，不出四宗：一、空；二、有；三、双亦；四、双非。今取此方盛行，故唯有二。言假宗者：彼明诸法缘生故空，故名空宗；但有名字，故名假宗；又深取大乘空义，故名经部师。实法宗者：彼明我、人等假名是空，阴、界、入等并是实有，亦名一切有宗，亦即毗昙部。
故律明色，眼识能见；异于毗昙，根能见也。诸有结正，并问何心？故云造善具三业，当审观其意。不同彼宗，身、口七业，皆是色中，有损益故。余不具出。
次科有二。
初明根、识异。四分且举眼根，余根皆尔。既推心识有所分别，则显通深，但不谈七八与大异耳。毗昙不尔，既不推心，故唯根见。眼、耳、鼻等为浮尘根，见、闻、觉、知即胜义根，二皆是色，唯意是心。
诸下，次明结犯异。结正，即结篇聚正罪，律中凡比丘犯过，问佛求决，佛问汝以何心犯？有心则断成犯，无心则云不犯，此明两犯由心也。故下，即律•序偈，虽具三业，主在于意，故偏审之。彼云备具三种业，则通于持犯，今此易之，且据二持为言。彼宗不尔，七支并判色聚所收，故云皆是色中，即杂心云：色者，一切身、口业是色性，因四大故。有损益者，示彼所计。如善戒，持则体肥，犯则戒羸；罪业，造则更增，忏则除灭。由有此义，故立为色。如上杂心因四大者，亦彼所计。能造是色，所造亦然。彼宗立色不出斯二。下指余者，如后五义，显示分通，全乖小道，此且略之。
二、陈体状。
体谓业体，正是戒法所依本也。经、论所谈善恶业者，名也；今述作、无作者，业之体也。混名从体，一也；离实谈名，异也。
第二，定名体中，初示体相。思愿要缘，揽法成业；故尘沙戒法为能依，业体无作为所依也。经下，次会名体。诸论明善恶业，即作、无作之名；作、无作，即善恶业之体。作与无作，二俱名业；业名是通，作、无作别。混名从体一者，名、体相即故；离实谈名异者，名、体两分故。混犹摄也。
多论陈体，教无教也；成实、杂心，作无作也。皆略名铨体，义说动静，而难显其相，如诸尘也。今且依俙如论两传，寄之取状。
次指体中。初示诸文。多论教、无教义，篇首已释；俱舍名为表、无表者，取表示义；杂心体同多宗，名滥成实。略名，谓不论善恶业也；铨体，谓唯明作、无作也。动即是作，静即无作。如诸尘者，取相类也。心论云：七极微成一阿耨，七阿耨为一铜上尘，七铜尘为一水上尘，七水尘为一兔毫上尘，七兔毫尘为一羊毛上尘，七羊毛尘成一牛毛上尘，七牛毛尘成一向游尘，七向游尘成一虮，七虮成一虱，七虱成一𪍿麦等。
今下，标今释。依俙，隐约之貌。相既难显，且寄两宗之论，出其相状；即彰此门陈体，且依二宗所计。至后正义•三宗分别，始是今师正出体相。
先依本宗假名出体。
言作戒者，谓始坛场，终白四法，缘构成者。诸师约文，有多解释。
假名宗，作戒中，初科。初略示。标始、终者，示时之分齐，始自请师，终三法竟。缘构成者，正示作义。诸下，次标举。
或言色心为体，故论说云：口业者，非直音声，要以心力助成。身业亦尔。论其身、口乃造业具，非善恶体。如无心杀人，不得杀罪。故论云：是三种业，皆但是心；离心无思，无身口业。
初师，示体中，初、准论立义。即本成论。色心，即总三业：拜跪、登降是身，陈乞、对答是口，此二并色；色不自发，要由心助，故两兼之。非直音声，直，犹独也。论下，释成。身、口非记，实不能造，假之成业，故云造具，如世器具，要假人用。如下，举例。律杀戒中，心境迷忘、一切无心，并开不犯。故下，引证。皆但是心，谓心王也。心王起意思，意思起身口；若离心王，三业无托，故三并无也。
若解色为业体，十四种色悉是无记，非罪福性，何得名业？
次科。多宗所明身口二业，悉判为色，故此攻之。五根、五尘、四大，为十四色；业取有记，无记非业。罪福，即是善恶。
有人言：以色、声为身、口业体。故论云：身、口业依止四大，意业依心。若身业非四大为性者，意业依心，亦不应以心为体。故知身业，以四大动故，名动为业；业即四大，更无别体。若论口业，四大相击，于中出声，声成音曲，有所表彰以为名字句，还即此名句为口作业；业无别体，用声作体。
次师，初科。初立义。此师但取前色，离为色、声，不谈心造，颇符小教。故下，准论反质。彼分三业，所依各异，身口既依四大，故不应以心为体。故下，正出体相。初明身业。四大是色，色动为业；动无别体，即色是体。若下，次明口业。声非报法，由击而发，音曲是业；音曲无体，即声为体。
问：此宗五尘非罪福性，何得以色声为体？
答：非外五尘及报色，不妨内方便色也。又云：一念色声，眼耳所得，非罪福性；相续色声，法入所摄，意识所得，是罪福性。故论云：名字句者，是法名声性，法入所摄。
问答中。初难。此宗，即成论。前云十四种色，悉是无记；今明色声，故摘五尘为难。
答中，初简色体。一、简外尘，由是内报色声，非无情外物；二、简内报，谓取方便动作，非顽然报法，故云不妨内方便也。内即对外，方便对报。又下，次辨业性。瞥尔一念见闻非业，即属色声二入；缘虑相续，则有成业，即落法尘，故云法入所摄。谓拜跪、俯仰，为目所缘，陈词、乞戒，为耳所属，故云意识所得。既为意得，关乎内心，即成记业，故云是罪福性。下仍引论，且证口业。是法名声性，谓是法之名句，声为体性，判归法入，明非心业。
问：若色为业体者，何故论云口业者，非直音声，要以心力助成？
答：声为业体，以心助成名字句也；用此名句，即为口业。心是助业之因，非正业体。
次难。既不许心为体，正违上文，故须通释。答中，心可助业而非正体。
问：前言离心无思，无身口业，而心即思体，身口业起，亦不离心，应同用心为体？
答：破外人义思、心同时而体别，故言心即是思；然心未必是思，思必是心故。又破外道身口二业不假心助，故说离心无身口业。
第三难中。违前论文推心之义。答中。即约破邪，释通论意，欲显彼文非正明体。初破思、心体别。思从心起，言体未必有用，言用其必兼体，则显体同，异于外见也。又下，次破身口不兼心，故明心助，以反邪论。
问：第三羯磨竟时，身业相续，为眼、意缘，可说身作戒体。依声名句业，不可相续现，非耳意所缘，应无口作体。
第四问中。前立相续色声为体，故生此难。初叙身有相续义，始终现前。眼意缘者，眼根分别，意识所得，故兼两根。依下，次难声无相续义。由前陈乞，正加羯磨，受者无声故。耳意缘者，亦同上释。
答：身业依色现，青等眼所得，亦为意缘知，是身作戒体。语业依声发，无记是方便，非常为耳得，故至羯磨竟，远从要期生，说有二业体。
答中，初释。初明身作体。青等者，略举显色，眼所瞩者。语下，次明口作。无记是方便，谓此语声，体是无记，前加三乞，故是方便。乞已默受，故不常为耳意所得。羯磨竟时，虽无语声，取前求乞之心，成口作业，故云远从要期生。身兼口作，故云二业。
又云：世相义断续，皆为成一受。前乞已告情，后加是众故，不容相续现。
次释。上二句释通。世相，即是事仪。口作有断，身作常续，事虽断续，同为成受，故说二业。前下，示口断义。正加须默，理不容续。
又解：身、口得互造，前跪表言故。
三释中。成宗身、口有互造义。如劝叹令死，即口造身业；现相表圣，即身造口业。今身跪受，表示乞词，即非断义。
二、解无作者，谓白四所发形期业体。一成续现，经流四心，不藉缘办，任运起故。三聚之中，非色心摄。
无作中。初二句标简。言所发者，简作戒是能发；形期，简作戒止在一念。一下，释相。一成续现，指成处也，谓三法竟，一刹那时。经四心者，显常存也，识、受、想、行，谓之四心。不藉缘等，示名义也：谓此业性任运增长，牵生感果，不由于作，自然而作，故名无作。三聚下，判属法聚。彼论立四聚摄一切法：一、色聚；二、心聚；三、非色心聚；四、无为聚。
言非色者，既为心起，岂尘大成？故言非色。五义来证：一、色有形相方所；二、色有十四、二十种异；三、色可恼坏；四、色是质碍；五、色为五识心所得。无作俱无此义，故不名色。
释非色中。初约能造对简。尘即五尘，大即四大，二并是色；非彼所成，明非色法。五下，次约色义反证。即上尘、大具此五义，无作不尔：一、非形方，二、无差异，三、不可恼坏，四、非碍，五、非对。十四种如前；二十种，即显色十二，形色有八，如后自明。恼坏者，论云是色若坏，即生忧恼，又云有情有恼，无情有坏。五识心，即眼、耳等五识。所得，即五尘也。
言非心者，体非缘知。五义来证：一、心是虑知；二、心有明暗；三、心通三性；四、心有广略；五、心是报法。
非心中。初句对简：谓无作业，体非觉知，不能缘虑，与心体异，故号非心。五下，反证。心具五义，无作反之：初、非虑知，即是上义；二、谓顽善，无有愚智、迷悟之异，故无明暗；三、唯是善，非恶、无记；四、唯一定，故无广略，谓意根为略，四心、六识乃至心数则为广也；五、是三业造起，故非报法。
故成实云：如经中说：精进感寿长，福多受天乐。若但善心，何能感多福？何以故？不能常有善心故。
引证非心，初段中。经文论家自引。精进是作；寿长是现报；福多谓无作增长；天乐是生报。若下，论家显示经意。人心不定，岂能常善？此显无作一发已后，任运增多，不假心作，即非心义。
又复意无戒律仪。所以者何？若人在三性心时，亦名持戒，故知尔时无有作也。以无作由作生，今行不善心，何得兼起作，又发无作也？由此业体是非色心，故虽行恶，本所作业无有漏失。
次段。初引论。谓意思中无有戒体，显是非心。三性心者，谓余善心及恶、无记。彼论云：若人在不善、无记、无心，亦名持戒。疏家易之，即合无心归于无记。尔时无有作者，谓意入余性，无有造作，却名持戒；即知无作任运常存，故名持戒。以下，疏家委释又二：初释尔时无有作义；由下，次释三性名持戒义。
故彼问曰：若无作是色相，有何咎？
答：色等五尘，非罪福性，不以色性为无作也。又如佛说色是恼坏相，无作非恼坏相，不可得故，不可名色。
次证非色，初问。答中，若立为色，有二种过：一、非罪福性，二、是可恼坏。如五尘、四大，具有恼害损坏之义。论云无作，恼坏相中不可得故。今文似多非字。
问：无作为身、口业，身口业性，即是色也？
答：言无作者，但名身、口业，实非身口所作；以因身、口，意业生故，说为身、口业性。又无作亦从意生，如何说为色性？如无色界，亦有无作，可名色耶？
次问中。身口是色，业性亦应是色。答中，初正名义。实非身口作者，以三性时，无有作故。因身、口，意生者，谓从本作得名故。又下，次彰非色有二：初约能造，诘其所发；如下，二约空报，质其因业。毗昙说无色天有色，今此成宗云彼天无色。然生彼天者，必因戒定无作之业，即显无作非色明矣。
故涅槃云戒者虽无形色，而可护持，故知非色也。虽非触对，善修方便可得具足，故非心也。
涅槃中。此明无作决然是有，恐谓体非形对而不修奉，故两勉之。心随境生，则有触对，无作不尔，故云非也。
十住婆沙云：律仪善根有二种：作者是色，无作非色。
婆沙中。律仪善根，即本受体。
问：色等是无记，无作善恶性，不用色为体。作戒善恶性，应非色为体？
答：无作在后生，作戒依色灭。若是同时者，则是色无记故；灭已方续生，不用色为体。作戒与依色，同时体用生，不即不离故，还用色为体。
第三，难中。上三句叙无作非色，下二句难作戒立色。答中。初答无作不与色俱，故不兼色。作下，次答作戒与色同时，故须兼色。色为作戒所依，故云依色。色即是体，作戒为用。记、无记别，故不即；即体成用，故不离。
问：如上二师论作戒体，并云心力助成，如何分异？
答：前立色心，心能成业，身口是具，故心为正。后取色声，即色为体，假心兼助，故心为旁。
问：二师并云依宗立体，何以不同？
答：二并据论，所见有殊。前谈心造，正取分通；后明色造，欲存小教。
问：钞、疏前后并取初师，今出次解，为取不取？
答：初师深穷业本，于理为长；次解曲顺宗途，在教为当。今家从理，多用初师；欲辨教宗，仍通后解。
问：一念相续，如何分异？
答：瞥尔眼见，名一念色；重缘筹虑，名相续色。一念属前眼根，相续属后意根，故云意识所得。即知意根通缘五尘，通归法入也。
问：有犯则体羸，四舍则戒失，那云无恼坏耶？
答：缺行故羸，本得无损，教权故失，业性不亡，此即成宗通深之意。
问：无色天为有色否？
答：小教但说大种粗色，彼天既无，故云无色。大教既谈识种细色，不妨彼有定果之色。余如别说。
二、依实法宗中，分别二戒者。计非四分所通。然律中明五阴五相，远近内外亦有兼故，又重出也。俱是佛教，机执不同。五百身因，无非正说。今为六位。
实法宗中，初科。
初标宗。二戒，即作、无作。
计下，示意，初叙难。然下，决通，有二义：
约相兼义。以浅不通深，深得兼浅，所以假宗亦谈实法。受戒犍度，佛为五比丘广说五阴，乃至一切色，过去、未来、现在色，若内若外，若粗若细，若好若丑，若远若近，一切色非我非彼，非彼所非我所，应作如实正观智慧，受、想、行、识亦复如是。
约正教释。方便之教，理非一定，机执虽异，佛意常融，故此明之，不妨两是。下引事证，即涅槃文，彼云：五百比丘问舍利弗：佛说身因，何者是耶？舍利弗言：汝等各正解脱，自应识之，何缘问耶？有比丘言我未得正解脱时，意谓无明即是身因，作是观时，得阿罗汉，复有言无明、行、识，乃至五欲即是身因，如是各各自说己所解已，共往佛所。舍利弗白佛：如是诸比丘，谁为正说，谁不正说？佛言：善哉！一一比丘，无非正说。
今下，总标。
初、有为无为分别者：二戒俱有为，非三无为也。由假缘成，得彼业体，四相所为，有失坏也。
初位中。初判定。彼宗一切色心等法，皆名有为；唯三法名无为，一、虚空，二、择灭，三、非择灭。由下，出所以。四相者，杂心云一切有为法，生、住及异、灭，或可即指能造四大，故云四相所为。
二、就有为三聚分别。
二中。彼宗亦立三聚摄法，但无作法在色聚收，与前为异。
二戒俱是色聚所收。以身、口七业，皆色损益。若以心为业者，心念杀盗，亦应犯故。其实不尔。但以小机力劣，不约心论。且就身、口发无作体，还防身、口粗现业非。
义释中四。初、判定。二戒，即作、无作。以下，次、释意。身、口七业，持之则损恶而益善，毁之则损善而益恶；既容损益，故归色聚。若下，三、斥他宗。彼宗不论心犯，故有此难。然大乘瞥尔，四分重缘，亦据方便，不成果罪。其下，四、彰教意。无作为能防，七支为所防，以色防色，是彼所计。
故涅槃云：从于身、口，获无作色。以是无作色因缘故，其心虽在恶、无记中，本所受戒不名漏失。又心论云无作假色，牟尼所说等。
次科。涅槃，初叙从发。以下，次显常存。两言无作色，可为今据。心论，上句示体，下句指证。既是佛说，可验得实。
问：前引涅槃虽无形色，以证非色，何以相违？
答：经收众计，前后不定，但执则俱非，了则皆是，不足疑也。
问：心论假色，从何得名？
答：即如下云如法入中无作假色，此谓对前五尘实碍之色，故名假耳。
问：天台菩萨戒疏出戒体云不起而已，起即性无作假色，与此何殊？
答：彼明真性随缘变起，全性成色，对真名假；名滥体别，不可混同。
问：假色与下细色何别？
答：若比心论，则名体俱别；若对戒疏，则名别体同。由心所造善恶业种，微细难知，故名细色。余如后说。
三、就色聚三色分别。
此十一色，义束为三：如身色等，为眼所属，名可见有对；如五根、四尘，名不可见有对；如法入中无作假色，是不可见无对。
第三，总束中。十二入中，除意是心，余六尘五根，名十一色。色尘一种，见、对两具。五根、四尘，九色无形，故不可见；根尘相偶，故云有对。法尘中色，见、对俱无。
今此二戒，三色所收：身口色、声二法业性，俱作戒体，非余八色；二无作者，同用第三无对为体。故心、伽二论云：身作，可见有对；口作，不可见有对；身口无作，俱不可见无对。
正配中，初总示。
身下，别配。初配作戒。身色，即初色；口声，即次色。二下，次配无作。身口所发，故云二无作也。
故下，引证。杂心、伽论文同，合引。
所以名无对者？有对有三：如五尘五根，障碍有对；二、五根七心，境界有对；三、能缘心，所缘有对。出过此三，故曰无对也。
别释中。即分十八界为三有对。初、根尘明对，五尘五根，各对不通，故云障碍，即收前二色也。次、根识明对，六识并意根，七并属心，根识不滥，各有分齐，故云境界。三、意法论对，能缘是意，所缘即法。
问：无作假色，既属法入，为意所缘，何以得出第三有对？
答：后总明中，自有问释。
四、就色声本报方便分别。
第四，标中。本报，即四大；方便，即四大动用。此但简二作，无作则非二色所收。如下自见。
身、口作戒，以方便色声为体。
二作，标中。身作简去本报，但取方便；口作唯是方便，则无所简。
就前身作是方便而非报者，故心论云身动身方便故。由报色鼓动方便，方便感二戒也。
身作中，初科，初牒示。故下，引据。身即本报，动身即方便。由下，释所以。虽依本报，若非运动，无由成业，故云方便感二戒，即作与无作也。若据无作，下文自明，此推能发，故探明之。
问：如何取别？
答：亦一、异也。鼓动报身成方便色，如屈申跪拜，何有异也？又解不一。有三别：任运酬因是报义，长短高下是方便；报色唯无记，方便通三性；报由往业生，方便由现起。如水波喻，湿、动之相，可以明也。
初问，欲明二色差别。
答中，初句总答。
鼓下，别释。明亦一。以方便色全报动转，无别有体故。又下，明亦异。初别举，有三：初、是动静异，任运酬因，非造作故，长短高下，即屈申拜跪，有作用故；次、约三性异；三、即过现异。如下，总喻：水湿喻本报，波动即方便。
问：方便以报为体，现色是无记，何得说记业？
答：色无善恶。从方便缘，故说善恶。
次问。方便无体，全依本报。所依现色，体是无记，则非记业。答中，初示本报无记。从下，次明方便有记。
若尔，经云何言善恶二心起时，则善恶二色相现者？心论又云以清净心，动身口色？
答：从缘两现。不妨彼报体是无记，由心善恶，方便转现。如刀照面，长广不同，像转从缘，而本面不改。体虽无记，不无相善，顺上文也。
转难中。上云色无善恶，则违经、论。经兼善恶，论云清净即是善色，则显色有善恶，那云无者？答中，初正答。从缘两现，缘即心、境，善恶由于心、境，本报体还无记。由心善恶，释上从缘，文但举心，心必因境。方便转现，释上两现。如下，喻显。刀喻心境之缘，面喻本报，像喻方便。体下，结合。方便转现，故云相善；不违经论，故云顺上。
问：经云心起，何不推心分善恶耶？
答：彼宗二业不谈心故。
问：心论既同彼宗，那云心动色耶？
答：彼宗非不明心，但心为远助之缘，非正业体，故云由心善恶，方便转现是也。
言口作戒，唯是方便，以声非报法故也。
次口作中。据声相差别，莫不酬因，但由鼓击方生，故唯方便；并非质碍现色，故非报法也。
二种无作非报非方便者，以从作戒起故。作戒既非报，是方便，明知无作非二色。
无作中，初科。但约作戒相反，以显无作非是二色。
故涅槃云非异色因，谓非报也，以报是方便色因，方便非报，故说为异。言不作异色因果者，谓非方便色也，以方便是报色之果，报非方便，故说为异。是以解者云非二色。
次科，初解中。初释经文。此文来意，如次师引。初句，方便望报，方便名异色，依报而起，故报为因，意谓无作非方便所依之报色。次句，报望方便，报名异色，方便成事，故方便为果，意谓无作不作报色所起方便。即显无作非二色也。是下，次结体相。而云解者，即指前科。
又人解云：如涅槃说菩提王子意疑比丘余二性中，何不失戒。佛答非异色因等者，其心虽在恶、无记中，本受不失，唯就方便色中辨之。非异色因者，非受中作也，以作但一念故。不作异色因果者，又非随行作、无作也，以俱短故。既非此二，明是受体无作形俱，纵入余心，不名失戒。即心论解无作云：如善受戒，秽污、无记心现在前，故法随生，不名漏失。
次师解中。
初引本文。彼三十四卷云：菩提王子问佛：若有比丘护持禁戒，若发恶心，失比丘戒否？佛言：戒有七种，从于身口，有无作色，以是无作色因缘故，其心虽在恶、无记中，不名失戒，犹名持戒。又问：以何因缘，名无作色？佛答如疏。余二性者，即恶、无记。
唯下，次示义释。初句判定：作戒已非报，故无作但非方便耳。非下，别释。初句。作望无作，故作是异色；发生无作，故云因也；但一念者，极谢处也。次句。言不作者，谓非是受体所为也；作是异色因，无作是果，亦望受体无作，故名为异。随戒临境，境谢则止，故云俱短。上并简非，既下，显体。余心，亦即恶、无记。即下，转证。秽污，即恶性。诸文但云二性，意以善性是本所宜故。前云三性，据余泛善故。
五、就方便色声三性分别。
身口色声局善非余。如论文以善净心动身口故，名善作等。
第五，作戒，通简中。此论戒体，故局善性，非余二性。文证同前。彼文具论三性，文云：善者，净心身口动，如施戒等；不善者，不善心身口动，如杀生等；无记者，无记心身口动，亦如是。故云等也。
然初色中有二十种：谓青、黄、赤、白、光、影、明、暗、烟、云、尘、雾，此十二色，俱无记故；高、下、长、短、方、圆、斜、正，此之八色，通三性也。身作戒者，唯取后八，来往跪屈，局收善性。
别简色中。初列诸色。青等十二，体貌显然，名为显色；高下等八，相形乃见，名为形色。前局无记，俱非情故，后通三性，该情非情故。身下，次明今体，简判色性。往来跪屈，则有高下、长短相故。
就三声中，简不受声，如风铃等，体唯无记，不发业性。取余二声，谓因受声，如言令等，及因俱声，如击鼓等，俱通三性。今取善声，为口作体。
次简声中。初列诸声。不受者，谓诸无情物鼓击发声，无执受者故。取余二声者，皆发业性，故通举之；准明口作，止取因受耳。言因受者，谓有四大为因，鼓击发声，有所分别执受。因俱者，情与非情两相兼故。因受通三性者，言令，善、恶、醉梦无心中语；因俱如击钟、鼓，讲法、礼诵为善，作乐、诫兵等为不善，无缘妄击等为无记。今下，次克定今体。简声局性，则无通滥。
言无作者，通于二性，无记非业。局论禁警，唯局善性。
无作中：初通明；局下，别判。禁警，即今戒业。
六、始终分别。
此善作中，义通始终；核论成业，据终非始。以从请师至二羯磨，要心未畅，善而非戒；第三唱已，刹那思满，即善是戒。
第六。唯明作戒，不说无作，故先标云善作等。初解中，初文，前判定。以下，释所以。彼取业成，方得名戒。
问：一切善作，尽是戒不？
答：律仪所摄善作名戒，自余十业，但单称善，不名为戒。
问中，欲彰戒、善别故。答中：初判今作戒；自下，次指余泛善。戒有二义：一、有本期誓，二、遍该生境。余善反之，故不名戒。
又解云：始终通收，并作戒体。若唯一念，前缘不如，亦应感戒；然既不尔，故知通收。又身、口色体为发戒缘。身作色者，始终相续，为眼所见；口止之业，非耳所闻；若唯第三，当时无声，应无口作，故知通缘至三说满。论家克取成就为言。
次解，立理中。初正立。
若下，反质。初举前缘不如难。又下，次约口作止息难。
论下，通前论意，理无所妨。
有人云：唯第三法一念而得，不妨身相表口业故。
覆救中。即前云身口得互造，前跪表言故，此则显有口作，还归前义。
今解：戒是有为缘成之法，不请不乞，后戒无从。理须如前，通始终也。故光律师因立三喻：如麝，如轮，如独乐也。桑榆，报色也；匠治，方便也；与绳俱转，作戒也；废绳独转，无作戒也。善生经中，亦同斯喻。
今断中。初叙法假缘。后戒，即是无作。理下，正判，克取次师。故下，引喻有三。但释独乐，今效配之。麝身如报色，割取如方便，以香熏物如作戒，香去气在如无作。轮谓车轮，木体匠治，运动自转，比上独乐，合法可见。引此可证作戒通于始终。下指善生，即如前引如人手执极香臭木是也。
问：此明身口色声，与成宗次师何异？
答：前取相续，法入所收；此宗不立相续，唯归前二所摄。
上通为言，作无作戒，俱色为体。故涅槃云：戒有七种，从于身口有无作色。善生经云：是十种法，或有作色，及无作色，谓有庄严及成已者；或有作色，无无作色，谓无方便及成已者。故萨婆多云初念戒色，第二念戒色等。故知俱色。
明体相中，初科。
初总示。六门简辨，故云通也。
故下，引证。涅槃从身口者，即作色也。善生中，释云庄严者，亦即方便，变其语耳；两云成已，即所发业。
问：既有作色，那云无方便耶？
答：身口虽动，必加虔恪，有成业用，方名作业，故号庄严。苟非专克，虽徒运用，二戒俱无。即如上引，手执木石，喻之可解。如多论云若轻浮心但有教者，亦止空动，不发业性。准知作戒必取发业，不唯身口动作而已。
婆论，初念具兼作与无作，第二念但唯无作。
故下一句，通结三文。二戒俱色，所据明矣。
问：无作非对，复非可见，云何名色？
答：不以见、对，用解于色，碍故名为色。无作虽非见、对，然为四大造，更相障碍，据所可分，故名色也。
问答中，初难。蹑前三色所判。
答中，初立义。色具二义，一、对，二、碍。今此无作，具下一义。无下，释成。四大，谓地、水、火、风，有内外两别，此即内四大也。俱舍名大种所造，大取广遍义，种即因生义，即杂心云：一切身口业，是色性因，四大造故。由能造是碍，故所造业，身色、口声，善、恶、无记，体性各异，故云更相障碍。历然不混，故云据所可分。
问：无作是色，色即是碍，复对意根，即是障对；如何上言出三有对？
答：障对有二义：一者，能所俱对色故；二者，能所两缘俱障碍故，如眼唯见色，不闻声故，名障碍有对。无作不尔。虽对意根，通缘非碍；色非色别，故非障对。
次难，问中。初二句承上答文，次二句蹑前三色中，判在法入。故对意根，即是障对者，障即是碍。双括两文，难前无对。
答中。初泛叙障对：初义，五根是能，五尘为所，二并是色，此即对义也；次义，五根不能互缘，五尘不能互入，文举眼根，余四例尔，此即碍义也。无下，正通来难。虽对意根等者，能通而所碍，反上次义，意根通缘落谢五尘，如前已说。色非色别者，能心而所色，反上初义。故非障对，双结两非，故出有对也。
三、列异执。
自金河已后，名教互张，五部、十八，随机而举，各谓指南，皆通经论。年代绵远，余执渐离，唯婆多正量上座大众，斯之四宗，今盛西域。此方所传，四部乃翻。今时弘者，昙无德部、萨婆多部最为殷矣。
三、列异执，法执中，初科为二。
初叙西竺分宗。金河者，河中产阎浮金，故以为名，在拘尸城西北三、四里，西至娑罗林不远，即如来入灭之处，谓佛灭已来也。名教互张，此句总举四位分部。佛初灭度，迦叶结集，即分二部：一、上座部，窟内五百罗汉集者；二、大众部，窟外千人集者。一百年后，分为五部。四百年后，分十八部。下云余执渐离，即五百部。随机举者，推分派之由；各谓指南，明所见之异；皆通经论，示所宗也。绵，即是长。婆多，是五部之一；正量，即十八中一；上座、大众，即根本二部。
此下，次明此方传译。初明翻度。言四部者，僧祇，本部之一，十诵、五分、四分，即五部中三。今下，次示弘传。二部最殷，即空有二宗。殷即训盛。
然诸讲士，偏竞不伦，各尚学宗，鲜怀通量。自晋南迁，迄于陈世，释门义府，多师成实，彼土传律，偏弘十诵，以假名宗，出有部体。中原扰攘，声教奔飞，元魏、高齐，大弘心论，便依多、杂，出四分体。
别示此方中，初科。
初叙偏执。伦，等也。各尚学宗，党所习也。鲜怀通量，无大见也。
自下，次叙宗乱。初明南朝。古晋自宣帝至愍帝凡七帝，皆都中原，至元帝渡江南，始镇建业，凡十一帝，自此分东、西两晋。自东晋及宋、齐、梁、陈，并都江南，故云南迁等。义府，即学舍异名。彼弘十诵，乃准成论立色为体。中下，次明北朝。中原，即京兆。自西晋已来，分为十六国，故云扰攘，即罹乱也。奔飞，谓零替也。元魏、高齐，并都于彼。元是魏姓，简曹魏、拓跋魏；高亦北齐之姓，简南齐萧氏。彼弘四分，乃依杂心、多论立非色心为体。
后有硕学，通观两宗，双出二体，各用开律。
次科。硕学者，美其通博，未知何人。此师即依成实出四分体，准多、杂出十诵体，故云通观两宗等。前文定宗，即准此师。
略叙其说，须得本致。故法正部难曰：无作是色。何故杂心•界品云无作虽非碍，以作是碍故；彼亦说为碍，如影随树动，又业品云形质名为色，无作亦非色也？
三中，初科。初二句标示。恐人不晓，诸宗颠乱，故略叙之，令知来致。故下，引难。法正部，即弘四分者，反据杂心，难彼有部不合立色。界品既云非碍，显非是色，望作说碍，无作非碍。影随树动，法喻可见。业品明云非色，不足疑矣。
彼部通曰：言无作非碍非色者，不同可见、不可见有对色碍，故言非色非碍，非不是无对色碍。若闻无作虽非色碍，谓是非色碍者，即界品云过去色虽非碍，曾碍故；未来色，当碍故；现在微尘虽非碍，众微集则碍。岂以微尘不可触，而得名非色？然则微尘是微色，即是微碍，故知非者，谓非粗现之色碍也。
次科。
初释通前文。非碍非色，牒上两文。有对色碍，谓五根、五尘；无对色碍，即法入假色。
若下，引论反质，又三。初引文。彼三世色，并云非碍，不可执此便云非色。岂以下，质谬。然下，显正。粗现色者，如前十四、二十等。且明假宗引据之误。必应实宗反用成论，避繁不引，故云略叙耳。
上明法执，次明迷执。
迷执中，初科。
问：二执何分？
答：法执则出体依宗，文据参乱；迷执则出体差互，文义俱乖。莫不是己非他，并归偏计故也。
如戒一受，愿行须同。焉有受依假宗，随行实教？故神州一统，约受并诵四分之文，及论随行，皆依有部行学。非唯体相乖各，亦乃缓急随情。至于戒体，理事不同。
列示中，初文。初叙受随必同。愿行，即是受、随异名。二戒相副，不当差互，故云焉有等。故下，明此方参乱。神州一统，谓此方一统之内。以曹魏时，昙摩迦罗依四分宗，始行受戒，自此至今，天下同遵。他部虽翻，未闻有用，但制行受，未有广律。至姚秦时，先译十诵，人即依承；后翻四分，置而不用。至元魏法聪首讲四分。人犹执旧故，多依有部也。体相乖各，行不副愿也；缓急随情，教不归一也。上叙宗乱，至下，次标体乖。理事不同者，初师依理，余皆约事。
如昔光师依理明体，谓此圣法能为道务，如钞所显。
正列中。光师，即元魏慧光律师。依理者，言理有二：一者，大乘实理，即常住真心不生灭性；二者，小乘权理，即生空真如生灭尽处。但云依理，为依何理？又戒由造作发生，理是天然本尔；又戒是缘生，理本无生。若云此法能为道务者，且法是能趣，道是所证，今明法体，而乃远取所证之理，即今法体为是何物耶？今之禅讲，多堕此见，狂简斐然，何足议也。指如钞者，即标宗、随相明戒法中。
齐末立体，即受五缘。由此体具，便感前法。此则说缘为体。
次齐末者，即高齐法愿律师。五缘，即能受人等五种总缘。此五乃能成之缘，戒业是所感之法，今若指缘为体，所感前法为是何物？光师求之甚远，愿师取之太近，中间法体，杳然莫知。岂非业理幽微，非常情之所测乎？
河北魏部，虽依法数正解四分，偏广多宗。
三中。魏部，即今魏府。法数，谓法相名数，宗部各殊。然彼诸师，名数乃依四分，出体反用多宗，即用色为假宗体也。
江南晋师崇尚成实，依论出体，用通十诵。
四中。晋师，即东晋已来传弘之者，依成实论出十诵体，即用非色非心为有部体也。
斯并宗骨颠倒，理味差僻，摘揣过滥，何可胜言。
总责中。宗骨颠倒即后二师，理味差僻即前二师；或可四师并具二过。不唯此二，过滥尤多，如上略述，故不胜言。唐朝怀素，还依有部立色为体。近世霅川岳师融会假、实，以为一见，乃谓成论非色非心，还即是色，钞文既云非尘大之色，明知是细色耳。且空有两宗，竖义立体，迭互斥夺，矢石相反，如何和会以为一见？若体不异，何用分宗？又但妄云细色，不知细色是何等物。
问：彼据天台妙玄云成论人云色是无教法，不至无色界，岂非成宗自召为色？
答：此乃成论诸师牒难有宗之语，谓若以色为无教，则应不至无色界；无教既至彼天，则显非色明矣。不究本文，妄引为据，聋瞽来学，为害甚极！
四、立正义。
四、正义中。
问：下列三宗，何为正义？
答：若对两论，诸师谈体，未有指归，则通指三宗。若准后问，如正义论，熏本藏等，则别指圆教。
夫戒体者何耶？所谓纳圣法于心胸，即法是所纳之戒体。然后依体起用，防遏缘非。今论此法，三宗分别。
示三宗中，初科。
初略示体貌。纳是能受心。圣法即所受戒。能所相冥，心法和合，而成于业；揽法为业，为道基本，故名戒体。体充正报，心为总主，故云心胸。初受则心为能纳，法为所纳；受已则法为能依，心是所依。
问：即法是体，法、体何分？
答：若望未受，但名为法，体是无情。若加期誓，要缘领纳，依心成业，此法有功，乃名为体。是故言法未必是体，言体其必是法。如药丸喻，药味各别，如戒法也；和合成丸，如戒体也；丸非他物，即药成丸，虽异而同，虽同而别。如是知之。依体起用，即随行也。
今下，次标宗别释。
如萨婆多，二戒同色者。
实法中。萨婆多者，以计标宗，杂心、俱舍、毗昙，并同此见。
彼宗明法，各有系用。戒体所起，依身口成，随具办业，通判为色。业即戒体，能持能损。既是善法，分成记用；感生集业，其行在随。论斯戒体，愿讫形俱；相从说为善性记业，以能起随，生后行故。
示体中四。
初至为色，叙彼所计。各有系用，即三界系。欲界粗段四大，色界清净四大，所造之业，所感之果，皆是色法。无色界天，非四大造，则无有色，但无四大造色，不妨彼天亦有果色。故杂心问云：无色界何故无戒耶？答：戒者是色，彼中无色，无四大性故。若彼有四大者，亦应有戒。彼宗计戒为色，故说彼天无戒。成宗计为非色，故说有戒。随具办业，具即身口。能造是色，所起亦色，教与无教，二法同聚，故云通判为色。
业即下二句，次、示色义。由无教体，持则肥充，犯则羸损，有增损义，故立为色。
既下，三、明业性。本报无记，从善恶缘方便转现。戒是善法，教、无教体，二并善色。既不推心造，故云分成记用。力用既弱，不能感果，故推随行能生集业。谓招生之业，体是集因，故云集业。
论下，四、结示体相。愿讫即作谢，形俱谓无作，至于终身。望后随行，得名善记，故曰相从。是则由教生无教，无教起随行，随行能生集业，集业招来报。
如律明业：天眼所见善色、恶色、善趣、恶趣，随所造行，如实知之。以斯文证，正明业体是色法也。
次引律中，即本律受戒犍度。
初引文。彼明如来成道，始得三明，天眼中云，菩萨以三昧定意清净，结使已尽，以清净天眼，见众生生者、死者，善色、恶色，善趣、恶趣，若贵，若贱，随众生所造行，皆悉知之。即自察知此众生身行恶，口行恶，意行恶，邪见，诽谤贤圣，造邪见业报，身坏命终，堕地狱、畜生、饿鬼中。复观众生身行善，口行善，意行善，正见，不诽谤贤圣，造正见业报，身坏命终，生天上、人中，是谓见众生天眼智等。即如律中佛诃目连，不应以天眼观人持犯，十诵、多论亦同制之，又十诵云天眼观犯罪比丘，如驶雨等，并谓彻见善恶色故。至于鬼报五通，世俗术数，尚有见者，况圣人修得天眼耶？
以下，次取证。若此明色，乃佛本怀。诸论争分，未穷斯意；况弘论者，罔测可知。
如上引色，或约诸尘，此从缘说；或约无对，此从对说。虽多引明用显业色，然此色体，与中阴同，微细难知，唯天眼见；见有相貌，善恶历然，岂约尘、对，用通色性？诸师横判，分别所由；考其业量，意言如此。
三中。牒前所立。或约诸尘，谓无作假色判归法入，即是法尘；此对作戒色、声二尘，故云此从缘说，缘即作戒。或约无对，谓无作体是不可见无对，即翻作戒二种有对，故云此从对说。
虽下，次斥其不达。仍举中阴例显业色，无色天报，类亦同之。中阴亦名中有，谓六趣之外幽阴业识，未至前趣，在死生之间，故名中阴。有云：极善、恶者，乘业趣生；非善、非恶，四十九日堕在中阴，形如婴孩。上并小论一途之说。若准中阴经，岁数久近不定，形相大小各殊，应知中有亦是报处。但由小教不谈细色，故非趣摄耳。如来由此说业为色，诸师不晓，立义强分，故云岂约尘对等。
诸下，三、结其妄判。即上实法六门分别。非理曰横。量即体量。意言谓胸臆自裁。
问：假宗业依心起，故云身口是具；今实法中，那云随具办业？
答：若就宗限，实如来难。然此所辨，克实从理，以深决浅，故不局名教也。
问：四分既明善色、恶色，天眼所见，那得谈体，却云非色？
答：彼明细色，义通大乘；此谈非色，正符宗意。
问：今引四分，出多宗体，未审多宗约何立色？
答：如上已辨，自可分之。
问：四分细色，与多宗假色何异？
答：彼对诸尘，此论心业，故不同也。
二、依成实当宗，分作与无作位体别者。
二、假名宗，标中。言当宗者，对前非正学宗故；位体别者，对前二种体同故。
由此宗中，分通大乘，业由心起，故胜前计。分心成色，色是依报，心是正因，故明作戒色心为体。是则兼缘显正相从明体。由作初起，必假色心，无作后发，异于前缘，故强目之非色心耳。
通示中。
初叙宗胜。言分通者，四分部中蕴大乘义。如下五种，全乖小宗。况明心造，超过有部，故云胜也。
分下，示体相。
初明作体。分心成色，若论成法，则内外色报，率由心造；若约成业，则身口动作，皆但是心。色是依报等者，若内外相望，则国土为依，四生为正；若因果相望，则色报为依，心识为正。兼缘即依报之色，显正即正因之心，此明二法不相舍离，故曰相从。
由下，次辨无作。反作为名，不由色心造作，故异前缘。法体虽有，而非色心，无由名状，且用二非以目其体，故云强也。
考其业体，本由心生，还熏本心，有能有用。心道冥昧，止可名通，故约色心穷出体性。各以五义求之不得，不知何目，强号非二。
考体中，初科。
初正示业体。上二句推发生之始。言由心者，即第六识意思所造。下二句示生己之功。六复熏六，故云还熏；发体之心，故云本心。若论始起，则心为能生，体是所生；若约熏习，则体为能熏，心为所熏：心与业体，互为能所。有能有用，能谓发起后行，用即防遏缘非。
心道下，推本所立。心无形貌，故曰冥昧。但有名字，故曰止可名通，或号名色，即其义也。本唯心造，心冥色显，所以兼之。欲彰业体是彼所造，故云穷出体性。即此乃是示体之处，恐乱宗旨，不欲指破，学者思之。如前色心，各有五义，无作并无，故号非二。此明小教，不可直示，且附权意，别彰异名，故云强目。
问：如正义论，熏本识藏，此是种子能为后习，何得说为形终戒谢？
答：种由思生，要期是愿。愿约尽形，形终戒谢；行随愿起，功用超前，功由心生，随心无绝。故偏就行，能起后习；不约虚愿，来招乐果。
问答中。
此问所来，由后圆教，决此二非以为识种，识既常存，种则无灭，即违今宗命终失义。故探取后文为难，以彰前后无违。初四句牒后圆教文也。此是者，指上二非也。下二句正难，且举命终，义通四舍。
答中，初二句总标。思即缘境之心，愿谓克期之誓。愿约下，别释。初释下句。愿有始终，故有要期。谢行下，次释上句。思无限齐，故种子不亡，行即思心。行起愿后，故曰超前。故下，双结。上二句结上种存，下二句结上愿谢。
问：两云强目，是何教意？
答：若据本教，翻作为名。今取通意，识达体貌，即知二非附权而立，故云强耳。
问：此中后习，与前实法集业何异？
答：彼明业为集因，此示种能熏习。委如下说。
自昔传律，皆以戒体为难。虽祖训坦然，奈后贤未达。霅溪则和会二非，还同细色。如前已破。增辉谓：非色非心，乃是聚名，毕竟其体是何法耶？答种子义也。会正谓祖师谈种，乃渐入大乘。后又有人立为思种。通慧僧录，谓非色非心，名下即体，仍破增辉名外别求，以为骑牛讨牛。
今详诸说，俱违祖教。霅溪则全迷假实，余师则不辨大小。且识藏种子，非小教所谈，故后立圆教，始可言之；诸师乃以四分二非，即是种子，岂非大小相乱耶？若可直示，四分宗师皆是四依，岂得不知心种之义？何以别立二非号耶？又若此宗便明种子，后立圆教何为？又使假宗，但有空名而无实体。通慧虽不能究出体相，而斥诸家骑牛讨牛，深有所以。今谓若在假宗，定以二非为体；约后圆教，可云种子耳。
后约圆教明戒体者。
三、圆教中。先开大意，略为五门：
初、叙教本。良以众生，本有清净真常妙性，由诸妄念，故受轮转。如来欲令息妄归真，故于寂场首制心戒，令息妄缘，名为菩萨心地法门。小机昧己，力不堪任；而又降迹鹿苑，方便提诱，乃于菩萨戒中，摘取少分，以为五、八、十、具。后既开显，尽用付之。所以梵网顿制，则具十夷；善戒渐圆，但列四重，杀盗已制，不复重明。是知如来唯有一乘圆极妙戒，华严直与，鹿苑曲示，三世十方，莫不皆尔。故云于一佛乘分别说三，即其意也。
二、释名者。前并小教，此是大乘，以大决小，不待受大，即圆顿义也。前二偏计，空、有不均，今悟教权，名殊体一，色与非色，莫不皆然，即圆融义也。前既从权一期赴物，今此克实究竟显示，即圆满义也。具此诸意，故名为圆。
三、显体者。一切大乘，莫不皆以常住佛性妙理为体。诸佛所证，安住其中；众生所遗，日用不觉；包遍十虚，含育万有。随顺物宜，种种异说：法界涅槃，中道实相，圆觉般若，真如真空，法性佛性，唯心唯识，佛藏佛母等。故于一法说种种名。今依楞伽、起信、唯识、摄论以明藏识。梵云阿梨耶，或云阿赖耶，此云含藏识，谓含藏一切善恶因果、染净种子。此有二宗：唯识师谓真如随缘，不生灭与生灭和合，非一非异，名阿赖耶，即真妄和合识；摄论师谓外尘本无，实唯有识，是大菩萨佛果证行，此即全指真如为真识。此亦如来随宜异说，后有宗师，第八识外，别立第九清净真识。今准楞伽，略明三种。经云：略说有三种识，广说有八种相。何等为三？谓真识、现识、分别事识。此约真如随缘不变，不与妄合，为真识；不变随缘，和合现起，为现识，譬如明镜，众色像现；余之七识，为分别事识。用此三种，统收诸说。彼经又云：如来藏名阿赖耶，而与无明七识共俱。如大海波，常尔不绝。又云：如来藏者，为无始虚伪恶习所熏，名为藏识。今明此识体本真净，随缘妄动，积藏业种，名为第八；转趣诸根为第七；流于心意为第六，遍至五根为五识。所造成业，第七揽归，第八含藏，成熟来果。果有善恶、依正差别，今就已成差别法中，了无差别，故云唯识。即知十界依正因果，同一识体，未有一法而非识者。楞伽偈云：譬如巨海浪，无有若干相；诸识心如是，异亦不可得。今明戒体，造虽在六，起必因八；造已成种，还依于八。
问：八识之相，可得知乎？
答：通而为言，法法皆是。别就己身，现前阴、入，无非识变。始来末去，任持报命，六识依止，忆持往事，睡眠魂梦，故习瞥起，皆可知也。
四、出立意。
问：二宗谈体自足，何须别立圆教？
答：两宗出体，教限各殊。若唯依彼，则辨体不明，若复不依，则宗途紊乱。故准二经别立一教，穷理尽性，究竟决了。使夫学者修持有托，发趣知归。为诸有福田，绍众圣因种，兴隆佛法，超越生死，万劫未闻，此生获遇；除兹一道，更无余途。若非究我祖乘，须信投心无地；一生虚度，岂不误哉？呜呼！
五、示所据。
问：依何教义，立此教耶？
答：下引法华、涅槃二经为证。法华开声闻而作佛，涅槃扶小律以谈常，舍此二经，余无此义。华严隔出，方等弹诃，是以梵网斥二乘为邪见，学则有违；善戒指小法为方便，不学成犯。二部之异，于此自明。
问：前二云宗，此标教者？
答：据云三宗，理无偏局，然既别标，不无其致。由前两计，各有宗党，今此直以大乘圆义以决前体，故但云教耳。
戒是警意之缘也。以凡夫无始随妄兴业，动与妄会，无思返本；是以大圣树戒警心，不得随妄，还沦生死。故律中云欲修梵行尽苦源者，便命召之入圣戒数，此根利也。后渐浇浊，不可示本。乃就傍缘，广开衢路。终依心起，妄分前境。
立教中。
初句标示。警意缘者，此明一切诸戒，皆我心业，世尊如业制法而警悟之，无别有戒。众生业无量故，戒亦无量；业无尽故，戒亦无尽。当知二百五十、三千、八万、无量律仪，非他法也。
以下，正释。
初叙教本。心为境转故随妄，心境相合故兴业。习妄既久，动便随尘，故与妄会。会即合也。沦历长劫，愈忘其本，本即自心。若非佛教，何由思返？此叙众生妄业无穷。是下，次叙如来因业立戒，令息妄业。妄业已息，苦果亦倾，不沦生死；故能返本，还悟自心也。
故下，次示机差，又二：
初明利根。善来受者，一闻开悟，了知妄业，即自制心，便求脱离。位在初果，故云圣戒。欲修梵行，返妄业也；尽苦源者，脱生死也。生死是苦，烦惑为源，惑破理显，故云尽也。此借偏文以证圆戒，须知三道浅深不同，断证有异。
后下，次明钝根。羯磨等受者，迷心逐境，即从境制。就傍缘者，缘即是境。广开衢路，谓说略制广，篇聚重轻，待缘而制。初唯三语，后加白四，总别诸缘，始终圆具。法随境制，受从境发，虽云缘境，实自心生，故云终依等。
愚人谓异，就之起著，或依色心，及非色心。智知境缘本是心作，不妄缘境，但唯一识；随缘转变，有彼有此。
次、根器中。
初叙钝者妄计。言愚人者，谓佛世昧心之者，计为他法，佛亦随之假名字说。通论诸部，不出三见：一、多宗计色，二、僧祇计为心，三、成宗计非色心。窃详此文，正决当今所受之体。前明细色，已破有宗，今此唯决四分作、无作耳。作戒心造，彼兼色故；无作心种，彼谓非色心故。此由佛世机悟有殊，致使灭后分宗各计。故涅槃云：我于经中，或说为色，诸比丘便说为色；或说非色，诸比丘便云非色。皆由不解我意。
智下，次叙利根易悟。
初明因教悟解。境即情与非情，二谛等境，缘即随境所制尘沙等法。二皆心作，则一切唯心。
不下，次明思惟观察。既达唯心，则随所动用，不缘外境。摄心反照，但见一识，识即心体；不守自性，随染净缘，造黑白业，成善恶报，故有生、佛、依、正，十界差别，故云有彼此也。无始不了，遍法界境，造虚妄业，出没生死。是故如来如法界境，制无边戒。戒无别体，即虚妄业。如淫盗等，岂别有戒？纵妄成业，禁业名戒。故事钞云：未受已前，恶遍法界。今欲进受，翻前恶境，并起善心。故戒发所因，还遍法界。又善生中，众生、大地、草木、海水、虚空，五并无边，戒亦同等。并此意也。
欲了妄情，须知妄业。故作法受，还熏妄心，于本藏识，成善种子，此戒体也。
三、所受体中。前明利根未受之前，已发大解。此明修证先须禀戒。
初句希求脱离。了犹尽也。妄情之言，通含见思、无明等惑。次句反观往业。无始惯习，积恶时深，虽达唯心，卒难调制；若非戒法，静业无由。故云佛所制戒，如猿著锁，如马辔勒如捉盗贼。截生死流，发定慧力，菩提基本，涅槃初门。所以三乘圣人，并由斯迹。舍此修道，枉费时功，却步求前，终无所至矣。
故下，如缘纳法。
初二句，示作业。作法之言，通收始终方便正受。熏妄心者，假前胜境，发动胜心，此心反妄，即是真心，以真熏妄，令妄不起。即如钞云：以己要期，施造方便，善净心器，必不为恶。测思明慧，冥会前法。此即能熏，妄为所熏。此即作熏，犹如烧香，熏诸秽气也。
下三句，正明无作。由熏成业，业圆成种，种有力用，不假施造，任运恒熏，妄种冥伏，妄念不起。此无作熏，犹如香尽余气常存也。初句，示所依处，亦是所熏也。次句，显能依体，亦即能熏也。善即简恶。种子是喻，如世谷果，皆有种子。略说十义：一、从众缘生，二、体性各异，三、生性常存，四、任运滋长，五、含畜根条华叶等物，六、虽复含畜，相不可得，七、遇时开绽，八、子果不差，九、展转相续，十、出生倍多。无作具此，故以比焉。然种子名通，义须细简：初、约十界，四趣为恶，余六是善；次、就善中，人天有漏，四圣无漏；三、就圣中，三乘是偏、是权，唯佛是圆、是实。今此戒种，文唯简恶；若望人天，是无漏种；若望偏权，是圆实种。行者当知本所受体，即是一体三佛之种。故萨遮尼犍云：如来功德庄严之身，以受戒为本，持戒为始。又法华云佛种从缘起，即斯义也。下句，结示正义，所立唯此。
问：种子之名，通小教否？
答：名通体别。由彼不谈识藏，虽名种子，还目色与非色。故杂心云调达造逆，灭善种子，入无间狱，即知种名不专大教。
问：大小同异，可得闻乎？
答：若论心色变造，则大小皆同。但小教唯谈六识，不穷发起之本，不示所依之处，是故有部收归法尘，假宗非二所摄。今明唯识，则发起有从，依持得所。如上楞伽海浪之喻，浪从海起，还复海中。又如天台菩萨戒疏云：戒体者，不起而已，起即性无作假色。全性而起，还依性住，经生不灭，良由于此。
问：此与菩萨戒体，如何分异？
答：必有同异，当自寻之。
问：既发此体，后用受菩萨戒否？若不须受，即应约大判持犯耶？若云须受，则无作业为重发否？
问：性无作假色，与种子如何？
并须细求，不可相滥。
由有本种熏心，故力有常，能牵后习，起功用故，于诸过境，能忆、能持、能防，随心动用，还熏本识，如是展转，能静妄源。若不勤察，微纵妄心，还熏本妄，更增深重。
次、随行中二。
初明谨奉，初句蹑前受体。故下，正叙随行。初句明力。言有常者，运运不息，生生常住故。次句明能。言后习者，有其二别：一者习因，彻至未来；二者习果，即后三佛。今明起后，且据因论。起下诸句明用。能忆谓时中不忘，能持谓执守不失，能防谓尘缘不侵。由忆故持，由持故防，一心三用，无前无后。随心动用，语该始终。熏本识者，此随行中，熏通作、无作。展转有四：一、对境差别，二、起心前后，三、来报相续，四、入位阶差。静妄源者，语通因果，准下修显，圆证三身，则究竟永尽，故云静也。
若下，次明慢犯。上二句，反上三用。微纵，即瞥尔念。下二句，反上戒熏。
问：瞥尔增妄，即应有犯；若有犯者，则与菩萨戒何异耶？
答：制、业分之，即无有滥。
问：熏有几种？
答：初受作戒熏，熏成无作；次则无作熏，熏起随行；三则随中作、无作熏，还资本体。若论所熏，通熏心识。
问：如起信说内外二熏，此属何收？
答：彼以真如为内熏，师友、教法为外熏。今以一识本真，则为内熏；作无作戒，并外熏耳。
是故行人，常思此行，即摄律仪，用为法佛清净心也。以妄覆真，不令明净；故须修显，名法身佛。
三、举因果中。先知来意。众生识体，本自清净，离诸尘染，由妄想故，翻成烦恼；又复本来自在，具足方便智慧、威神德用，由妄想故，翻成结业；又复本来平等，无有彼此爱憎差别，由妄想故，翻成生死。今欲反本，故立三誓：一者，断恶誓，受摄律仪戒，修离染行，趣无作解脱门，复本清净，证法身佛，名为断德；二者，立修善誓，受摄善法戒，修方便行，趣空解脱门，复本自在，证报身佛，名为智德；三者，立度众生誓，受摄众生戒，修慈悲行，趣无相解脱门，复本平等，证应身佛，名为恩德。然此三誓、三戒、三行、三脱、三佛、三德，随举一誓，三誓具足，乃至三身、三德，一一皆尔，言有前后，理无各别。如是心受，即发圆体；如是心持，即成圆行。华严云：戒为无上菩提本。净名云：能如此者，是名奉律。涅槃云欲见佛性，证大涅槃，当须持戒等。皆此意也。
初科，初句召今受者，次句劝令思修。此行，谓白四所受声闻戒也。此二句该下三聚。
初摄律仪，又二：
初标因果。即之一字，点小为大，乃是圆宗融会之意。智论以八十诵即尸罗波罗蜜，胜鬘谓毗尼即大乘学，须得此意，可通彼文。律仪禁恶，止业破惑，彻至究竟。清净心者，即法身体。
以下，次明所以。初二句，叙昔迷。不明净者，贪染所障，失本净故。次二句，显今悟。须修显者，禀戒破障，即能显之因。法身即所显之果。
以妄覆真，绝于智用；故勤观察，大智由生，即摄善法，名报身佛。
二、明摄善法。初二句，叙迷。绝智用者，愚痴所障，遗本明故。故下，显悟。勤观察者，修善破障，此即是因，报佛是果。
以妄覆真，妄缘憎爱，故有彼我生死轮转；今返妄源，知生心起，不妄违恼，将护前生，是则名为摄众生戒。生通无量，心护亦尔，能熏藏本，为化身佛。随彼心起，无往不应，犹如水月，任机大小。
三、明摄众生，亦名饶益有情。
初叙迷。憎爱即障，忘本平等故。由有彼我分别，故受生死杂报。
今下，显悟。初二句，开平等解。知生心起，亦唯识变；彼我同体，无高下故。次二句，修平等行。将护之言，通含四弘誓、四等心、四摄行。是下，二句结名。上是修因，生通下，即感果。初二句，心境相应；次二句，慈熏成果；次四句，明随缘起应。如水月者，水喻机感，月喻垂应，月不入水，水不溷月，随器大小，波澄影现；慈善根力，感应难思。
问：三聚、三身，为同为别？
答：语异义一。随举一戒，三聚具足；随举一聚，互具亦然。故知初受，圆发三誓；随中奉持，圆修三行；成因感果，圆证三身。三誓即是三聚、三身，三聚亦即三身、三誓，三身亦即三誓、三聚。心、佛无差，因果不二。能如此者，始名圆戒，是波罗蜜，即究竟木叉也。是知行人若发此心，若获此体，当知即是三佛之种。如何自轻，不加珍敬？然虽三戒彼此互具，至于修奉，恒用摄生，则能任运含摄一切，岂止余聚耶？
问：教有分齐，何须此示？
答：为成本宗分通义故。何以然耶？如前善戒五、十、具等，迭为方便；是故受五习十，受十习具，受具习大；故前三戒，并名方便。假宗知权，不住方便，符通深之部意，为禀大之先容。所以钞叙发心，为成三聚，此明随行，次对三身；愿行相扶，彼此交映，彼则期心后受，此乃即行前修，方见圆宗深有来致。
若尔，既显分通，何须别立？
答：义虽通大，教终局小，不可滥通，故须别立。随意尽理，不乱宗途。请观前明实宗，无一心字，次述假宗，无一种字，始见圣师深体权实。自余凡愚，未足拟议也。
此明略辨三宗戒体少异。由来涉言语矣！
三、指略中。初结前明合作门。言略辨者，示不尽故。言少异者：若据教宗，名义不滥；论其业体，毕竟常同。当知细色及以二非，无非种子，但是如来随宜异说耳。由来，即指此门从初至此。涉言语者，言其繁也。
今行学者，多依随戒，忪茕守护；不知战兢，本有何意。若不为出，空奉外仪。或以污心，为名为利，谄诳无惭，诈现持戒。心为业本，终坠生死。不如不受，无犯持也，但顺故业，减损集因。
次嘱累中，初科。
初叙迷本。言行学者，命奉戒之士。忪，织容反，惊惧也。茕，瞿营反，孤独也。战兢，蹑上忪茕。
若下，次彰过失。初明无益。但心无诣，不妨持奉。不为出者，谓志无远趣也。此中明出，须论究尽二种生死。或下，示有损污。心是总标，名利等即别示。为名利者，犹知持戒；若谄诈等，并破毁者。心为业本等，总上诸人。空奉者，不失人伦；污心者，不免恶道。因戒所坠，反不如无。由本受具，为反故业；今乃增新，何如顺故。随行十善，终得出离，故云减集因也。
故百论中：罪福俱舍。为天持戒，名不净也。又成论云：行者深心不乐为罪，名净持戒。持世、佛藏云：若不为除我倒而持戒者，名破戒人。广诃如彼。
引证中。
百论。罪福俱舍，是正教也，彼云：有漏净福，无常故尚应舍，何况杂罪福？为天持戒，明求福之过，彼云：持戒有二：一者，不净；二者，净。何等不净？谓持戒求乐报：一者，生天；二者，人中富贵。何等为净？行者作念：一切善法，戒为根本，持戒则心不悔，心不悔则欢喜，欢喜则心乐，心乐则得一心，得一心则生实智，智生则得厌，得厌则离欲，离欲得解脱，解脱则得涅槃。是名净持戒。
成论。但是畏罪，还无所诣。据彼为是，今引彰过。
佛藏。我倒即本惑，不为除惑，非求解脱故。下指广者，彼喻蝙蝠入穴为鼠，飞空为鸟。既不入说、恣僧众，不名出家；复不入王者役使，不名白衣等。如资持记具引。
今准事钞•持犯篇四种分齐，可括诸文。一、贼分齐，即上名利谄诈等。二、罪分齐，即成论不乐为罪。三、福分齐，即百论为天持戒。四、道分齐，道通三乘，无非出离，前令返妄。下诫域心，必指佛道，是今分齐。
今识前缘，终归大乘，故须域心于处矣。故经云：十方佛土，唯有一乘，除佛方便假名字说。既知此意，当护如命，如浮囊也。故文云：我为弟子结戒已，宁死不犯。又如涅槃中罗刹之喻。
三、重劝中。
初示所归。识前缘者，尘沙万境，无边制法，无始颠倒，迷为外物。故受轮转。今知唯识，无有外尘。故正受时，遍缘法界，勇发三誓，翻昔三障，由心业力结成种子，目为戒体。应知能缘、所缘，能发、所发，能熏、所熏，无非心性。心无边故，体亦无边；心无尽故，戒亦无尽。当知即是发菩提心，修大慈行，求无上果，此名实道，此即大乘。三世如来，十方诸佛，示生唱灭，顿开渐诱，百千方便，无量法门，种种施为，莫不由此。故曰：虽说种种道，其实为佛乘。此即行人域心之处。然而浊世障深，惯习难断，初心怯懦，容退菩提，故须期生弥陀净土。况复圆宗三聚，即是上品三心。律仪断恶，即至诚心；摄善修智，即是深心；摄生利物，即回向发愿心。既具三心，必登上品，得无生忍，不待多生，成佛菩提，了无退屈，此又行人究竟域心之处矣！
故下，引证。即法华开显文也。经云：我此九部法，随顺众生说，入大乘为本。又云：声闻若菩萨，闻我所说法，乃至于一偈，皆成佛无疑。十方土中，唯有一乘法，无二亦无三，除佛方便说。但以假名字，引导于众生，说佛智慧故。
既下，劝修。初句，蹑上开悟。由识前缘，若起毁犯，即是犯自心故，增妄业故，沦生死故，污佛种故，退菩提故，失功德利故。大小经论，广劝奉持，虽不显彰，圣意在此。若不知此，得失尚微；既知此已，所获既深，所失亦大。理须谨摄，不可微纵。当下，结劝奉持。命与浮囊，世人所重，且举为喻。诸经论说鹅珠草系海板比丘，皆忘生护戒，则寿命浮囊，亦未足为重也。文云，即本律释同戒文，宁死不犯，不啻命故。涅槃罗刹乞浮囊乃至尘许，菩萨不与，譬护吉罗，委如钞记。
问：如上所斥，须识宗途，律是小乘，岂怀大解？矛盾自扣，如何会通？
释疑中，初问。初四句，责其昧教。如上斥者，即指前诃不知本等文。下二句，难其相违。宋人有卖矛、盾，卖矛则夸其利，卖盾则诧其坚。或人难曰：用子矛，刺子盾，如之何？因而无对。后世以喻自言相违。扣，通上去二音，击也。
答：大小俱心，律仪不异。卿不见前出家学本，故兴此难。非矛盾也。
答中，初科。初约义会同。实法唯色，假部兼缘，又实法唯制身口，假宗通于三业，并是方便假名字说。约圆克实，发体则无非心造，故云大小俱心；所制则皆归妄念，故云律仪不异。卿下，责其自昧。卿即召彼难者。出家学本，即前释出家七门中后二门也。
何况四分通明佛乘。故沓婆厌无学，知非牢固也；施生成佛道，知余非向也；相召为佛子，知无异乘也；舍财用非重，知心虚通也；尘境非根晓，知识了义也。略引成证，全乖小道。何得不思，致亏发足？
次科。初通标。意谓纵是小教，于理自融，何况本部非局小耶？
故下，别列五义：
初、沓婆厌无学者，见僧残无根谤戒，彼云，沓婆摩罗子得阿罗汉，在静处思惟，心自念言：此身不坚固，我今当以何方便，求牢固坚法。我今宜可以力供养，分僧卧具，差次受请饭食。白佛，因令白二，差为知事等。部主引此，由知小道非究竟故。
二、施生成佛，即是戒本回向之词，文云：施一切众生，皆共成佛道。一切成佛之言，乃华严、法华圆顿了义，可验部主知余二乘非归向处。
三、相召佛子，梵网大戒，乃称佛子，小乘戒本，但名比丘，而律序云如是诸佛子佛子亦如是等，此即部主令归佛乘。
四、舍财用非重，谓舍堕求悔，先须舍财，舍已，僧用不还，止犯吉罗，而不成盗。知心虚通者，钞云四分一律，宗是大乘，虚通无系。故发言诚，事无滞结。若依他部，一舍已后，无反还求，任僧处断是也。
五、尘境非根晓。如小妄戒释见闻触知，云见者，眼识能见，耳识能闻，鼻舌身识能触，意识能知。识即是心，不同有部但云眼见等，如前已述。
略下，结责。上二句，显略。如戒序中稽首诸佛，又如后序三世诸佛，皆尊敬戒，又云若有自为身，欲求于佛道，又破僧戒：提婆害佛，诸比丘执杖石绕窟大唤。佛安慰言：诸佛常法，无所复护。何以故？已胜诸怨故。此皆大乘之义。则知分通，非唯前五。何下，正责。今立圆宗，会小归大，不由小径，直造大方，乃为成佛菩提发足之始。有得闻者，合生忻遇；反加诘难，强生荆棘，恶业所障，岂非自亏耶？今多此徒，是可怜愍！
问：如经所明，无有自作他人受果；今此戒法，何得待缘？
答：上自誓受，是本戒也。余虽从缘，还期心本，可知。
次问。如经，即大涅槃佛教阇王观身之事，彼云无有我作他人受果，言自作者，必自受故。例今受戒止可自作，何必假彼和尚、师僧、羯磨等耶？
答中。初指自誓以合经意。是本戒者，谓是如来本所立意。应知受戒，直是立誓断恶修善而已。余下，次会余受，亦由自得，但由机钝，须假胜境，发彼心故；至论得戒，非心不成，故云还期心本。期犹约也。前文已示，故指可知。
问：自誓独成，不假缘者，破结自获，那具五缘？
答：通论别脱，发并从缘。但望羯磨，人法少多，事仪繁省，故为异耳。
二、明两戒先后者，众解不同。
有人言：二戒一时，如牛二角。故善生云：现在作善未舍之顷，有作、无作。第二念中成就过去作、无作也，作已过去，唯有无作。心论亦云：第一刹那，作及无作是根本业。多论亦云：初一念戒，有身口教，及以无教；第二念中，唯有无教，无其教也。
第二，先后。初师解中，初立义。故下，引示。善生现作未舍，此通从初至法竟来第一念也；有作、无作，即显同时；第二念中成过去者，指前念也。心、多二论，大略同之。第一刹那，即三法才竟之时；望方便名为根本业。具如前引。
有人解云：作戒前生，无作事息方有。即善生云：世间之法，有因有果。方便心异，作时心异。众缘和合，得名为作。如因水镜，则有面像，以作因缘发生无作。作已过去，唯无作在。又如成实云：第二念顷，名为无作。故知作戒为初念，无作为第二念。
次师解中，初立理反前。即下，引文为准。彼以作戒为因，无作为果。作是方便，无作非方便，作时在前，无作在后，故两云异。水镜喻作，面像喻无作。
问：若如后解，前何以通？
次今决中，初科。前何以通，即所据经论并云作时具二戒故。
答：论云作时具无作者，是作俱无作。此二俱是戒因，至三法竟，思业满足，二戒成处。故云具也。
答文，昔通中。彼谓作俱无作，与作同时，不妨形俱在后生耳。
今解一时，非先后起。岂有作绝，无作方生？由本登坛，愿心形限，即因成也。至后刹那，二戒俱满。故云作时具无作是也。
今解，初科为三。初取前师。岂下，斥后师。由下，申所以，初叙始生。愿心形限，即形俱也。至下，次明成就。后刹那，即三法竟第一念也。二戒满足，即作戒与形俱无作也。下仍引证，即上经论。
且约一受，三时无作。初、因时无作，此与作俱，非乖俱体，不妨形俱因成未现。二、果时无作，有二：还与作俱，同上明也；是形俱，方为本体，以三法竟示现之时。三、果后无作，以通形终。约时分二，本通三也。故云作已过去，无作恒在是也。
次科，初通标。三时者，即前经论初、二两念，但初念中取其尔前为因时耳。
初下，别列。因时有二，作俱未竟，形俱潜发，二并为因。二、果时者，即上二种，第一念时，皆究竟故。三、果后者，即第二念已去，作俱随谢，止有形俱耳。
约下，总结。约时分二，通前经论，但约两念以分。本通三者，显今所立，据义合有因时。下引善生，别证果后也。
第三门，明通叙诸业。依多论中，大纲有八。
第三，通叙者。总明一切作、无作业，一、通善恶，二、通化制，三、通定散，四、通漏无漏，故云诸业。多论八种而非次列，但括略前后所有名相，故云大纲有八，至下判释，亦兼余论。
一者，作俱无作。随作善恶起身口顷，即有业相随作同生。作休业止，能牵于后。不由起心，任运相感，故即号曰作俱无作。余七例尔。
作俱中，初示业相。作休业止，示分齐故。能牵后者，彰功力故。
不下，释名义。问：既随作有，那不由心？答：此言正示无作义也。起心属作，业力任运，不由作故。如世树影，可以比焉。
余下，指例。下七事别，无作名义，莫不皆然。
二者，形俱无作。如今所受善恶律仪。必限一生，长时不绝。即有业量随心任运。
二中。必下，示名。由本要誓，期一形故。即下，显体。今明受体，正用前二两门，余皆类引。
三者，要期无作。如十大受及八分斋，要心所期，如誓而起。亦名愿也，故彼论云：又此无作，亦从愿生，如人发愿设会施衣，无作常生，扶助愿者。
三中。初释名相。十大受即前胜鬘十愿。八分斋即八戒，前引成论，通自誓故。亦下，示异名。文证可知。
四者，异缘无作。如身造口业，发口无作等。
四中。彼宗七支不互，故有异缘。身造口业，如现相妄语；口造身业，如深河诳杀。虽假异缘，还发本业。成论不尔，身造发身，口造发口，随具发业，则无异缘。
五者，助缘无作。如无作品云教人杀生，随所杀时，教者获罪，即其事也。
五中。引文即是成论。彼约教人，所教行事，助成能教。文明造罪，善亦如之。
六者，事在无作。论云：施物不坏，无作常随。多云：若作僧坊及以塔像、旷路、桥井，功德常生，除三因缘：一、前事毁坏，二、造者命终，三、起大邪见，便善业断。翻善例恶，可以相明，如畜鞭、杖、弓、刀苦具，随前事在，恶业恒续。
六中。初明善业。论云即成实文，多云即多论。旷犹大也。三因缘者，初即所造事坏，二、三即能造缘灭。应有四句。初、人物俱在，此句不失。二、物坏人在，三、物在人丧，四、人物俱丧，三句并失。
若尔，事坏命终，应无福报？
答：下云便善业断，非谓永无，前业恒在，但不相续耳。
翻下，次例恶业。对翻可知。
七、从用无作。论云：著施主衣，入无量定，更令本主得无量福。如是随其善恶，从用皆尔。
七中，初科。引文，亦即成论。入无量定，即四无量定：一、慈无量心；二、悲无量心；三、喜无量心；四、舍无量心。四皆遍众生境，故名无量。禅定心中发，故名为定。随善恶者，示通说也。
问：此从用业，与前作俱，有何等异？
答：业相虚通，不相障碍，间杂同时，随义而别。且如持鞭常拟加苦，既无时限，即不律仪，为形俱业。要誓常行，即名愿业。口教打扑，即是异缘。前受行之，又是助业。随动业起，即是作俱。鞭具不亡，即名事在。随作感业，岂非从用？恶念未绝，又是心俱。故举一缘，便通八业，余则例准知有无也。
次问中。欲彰业相，故蹑相滥以为问端。
答中，初通示。动念成业，业体皆心，故曰虚通等。瞥起不定，故曰间杂同时。下文且举一缘以明间杂，若知心念随缘起灭，动变不恒，则善恶邪正，或离或合，刹那万异，何止于此哉？
且下，列示。前则作俱在初，此归第五，余并同前，寻文自见。
问：随动起业，与随作感业，毕竟相滥，如何以分？
答：作俱通一切，从用局事物。由具物故，或用不用，是以用时必兼二业。故知作俱未必有从用，从用其必兼作俱，莫非具此二心，致使业随心发。
然下随心，本据定慧，此云恶念未绝，乃是随义明之。
故下，指例。上明八业，且据全具为言，须知业理随念不定，故云知有无也。且今受体，初具作俱，形俱同起，亦有要期；须师秉法，即是助缘；能牵后习，亦即随心。若论随行，作俱定有；互造教他，异缘助缘；衣钵资具，事在从用；功成不灭，莫非随心。如是类举，多少可见。
八者，随心无作。入定慧心，无作常起。
八中。即明定慧心中所发无作，两宗不同，故须并出。初释，随定慧者，入定发慧则有，出则皆无。
如成论云：有人言：入定入道，有禅、无漏律仪。出定则无，是事云何？论云：出入常有，常不为恶，善心转胜。何以然耶？有人计：背支入本，背粗向细，得发无作；入支向粗，不发无作。今解不然，出入常有，虽在事乱，无作不失。今言随心者，不随定慧，随生死心，恒有无作。入无余已，则无业也。别脱不尔，随形非心。故经云初果生恶国，道力无恶业是矣。
成论四节。
初、牒异宗以问。
论下，立义相反。出入常有者，不局入定入道也。
何下，重征所以，初征。有下，释，又二：
初叙他计。背支入本等，戒禁身口为支，定慧治心为本，净戒不住，故名背支，而得禅定，故云入本。背粗向细，如初禅为粗，二禅为细，乃至四禅四空，迭论粗细，次第渐深，以论背入。出定住戒，为背本入支；出深住浅，为背细向粗。入有出无，其相如此。
今下，示正，义又四。初破执。今下，正释。随生死者，死此生彼，恒不失故。入下，示尽处。谓化火焚身，入无余依涅槃，身沦空寂，此时方无；尔前恒有，故名随心。别下，拣别脱。
故下，引经证。即涅槃说：初果生杀羊家，父令杀羊，乃牵羊与刀，闭之一室。竟不肯杀，以至自尽。此由宿生道、定戒力，可证随生死心也。
二、明受随同异，就分为三：一、释两名；二、分戒善；三、辨同异。
初中。问曰：何名受、随？
第二，受随同异，总问两名，欲知其义。
答曰：言受戒者，创发要期，缘集成具，纳法在心，名之为受。即此受体，能防非义，故名为戒。谓坛场起愿，许欲摄持，未有行也。
释受名中。初释受义。要期是心，缘集即境，纳法在心，即心境相应。即下，次示戒义。谓下，结断分齐。
既作愿已，尽形已来，随有戒境，皆即警察、护持，无妄毁失，与愿心齐。因此所行，故名随戒。受局净法，兼染不成；随通持犯，皆依受故。
释随名中。初叙戒义。警察即能防，护持即能持，无妄即能忆。与下，次示随义。因下，合名。受下，双判通局。
问：愿行相依，犹如轮翅；持可顺受，犯岂名随？
答：随有两种，持犯乃异，俱从受后而生。行兼善恶，皆由受故，相从目之，为随戒也。
问中，难前随中通犯。车轮、鸟翅，两不可亏，可喻愿行必须相副。答中，顺违虽异，通望本受，俱名随戒。
二、明戒善者。
问：受后依持，顺本名戒；不持有犯，应非戒也。如何通解，总名随戒？
次分善、戒，初问。意亦同前，但义未尽，故复委示。
答：如前相领，不应致问。随有四种：一者，专精不犯随，此随顺本受；二者，犯已能悔随，此随分违受，以初篇犯忏，不复本故也；三者，无心护持随，此随无行用，虽于境未犯，有违学教故；四者，能犯无悔随，此随全缺行，虽与受相违，因受有犯故。是以受后行，无问持与犯，通名说随戒。莫不依受生，相从持犯戒。
答中，初斥难。
随下，正通，又二。
初列四随。前二是持，初、止持，二、作持。以能求悔，少分违受。若犯余聚，忏复清净，故举学悔以显分违。后二是犯，三、止犯，四、作犯。
是下，次结名义。五字为句，大约同前。
问：无作名者，可是戒收。受随二作，乃是后时缘护，但应名善，何得名戒？
次问中。通举二作，而云后时缘护，则局在随作。意以受作可名为戒，随作但名为善，故下云岂白四时独名为戒？此难受作不专戒名。
答：如上已论。但戒是警心，始终缘具，愿行成就，方名圆德，岂白四时独名为戒？要从始心及终行副，皆符戒禁，顺成受故。不名独善，由境周统也。
答中，初通示戒义。如上论者，即前善作始终分别中。始终之言，通收二作及二无作，无非警心。该周法界，不容少缺，故号圆德，名出了论。要下，正通来问。始心谓受作，及终行副，即随作。顺受故名戒，境周故非善。
三、明二戒同异，就分为二：初解二作，后解二无作。
就初二作，有五同、四异。
何名二作？一者，受中作戒。如初请师及八缘相，第三羯磨未竟已前，运动方便，名之为作；即此作时，心防过境，名之为戒。二者，随中作戒。既受戒已，依境起行，为护受故，名之为随；于境起护，顺本受愿，名之为作。不作不有，要由作生，正对境持，故名戒也。已解二名。
三、辨同异，二作，释名中，初总征。一下，列释。初释受作。请师及八缘者，及犹至也，谓至第八对众问难。三羯磨，即正受时。运动名作，防过名戒。次释随作中，起护名作，对持名戒。已下，通结。
次明五同：一者，名同，俱名作戒故；二、义同，俱防非境；三、体同，俱以色心故；四、短同，对别彰时故；
次五同中，第四，云对别彰时者，唯局色心运动之顷，不通余时故。
五、狭同，唯约善性故。
言四异者。
一者，总别异。受作总断，发心过境，普愿遮防。随作别断，以行约境生，境通色心，不可缘尽；心所及处，方有行生，即名此行，号之随作。以心不两缘，境无顿现故也。
四异，初中。受作总断，由心起愿，可遍发故。随作别断者，由行随境，不容并为故。境通色心者，色通情非情，心局有情。
二、根条异。受为行本，随后而生，目为末也。
三、悬对异。受始坛场，可即非现？但悬遮约故也。随作对境起治严防，由其观能，不为陵践故也。
三中。悬是受体，对即随行。可即非现，谓未有非也。观能谓对治力也。陵践即是毁犯。
四、一多异。受作心因一品定也，若本下因，终至无学，更无增故；中上二心，例之亦尔也。随作多品者，以境有优劣，心有浓淡，故随境对，起心轻重。不妨本受一品常定，故心论云：罗汉下品戒，少年上品戒也。
四中。受作一定，更无改故；上中下品，义不同时。随作对境，起心轻重，且如诸戒人与非畜，人有男、女、黄、形，男女有尊、卑、亲、非亲等，随戒各别，心亦万差。此中且据篇聚，大分三品，四重为上，残等为中，吉罗为下，故云多品。不下，简滥，引据同前。
问：所防三品异，能防戒一品，何能对敌防者？
问中。何能对敌者，能少所多，不相等故。
答：受起一品心，总断诸恶意，心因既是一，无作故无三。所防罪虽差，非受独能遣，要假随行心；故随过轻重，心还有优劣也。
初答中：初叙能防唯一；所下，次明所防有三。随过轻重，即篇聚罪也。
又解：起非虽异，防约在心。不妨重境轻心能遣，自有吉罗防犹数作。因斯以言，不可以轻重分心，妙以勤怠显异。故使行人恒勤观厌，刹那动念，即晓妄缘；曾不摄心，虽行重过，倒谓功德，炽然不息。现可知也。
次答中。初叙心罪有殊。重恶难犯而易离，吉罗易犯而难护。因下，约义以决。不以轻重分心，废前义也；妙以勤怠显异，示所立也。须分三品：恒观为上品，中庸为中品，不摄为下品。勤观之人，动念即晓，此明重心护轻也。不摄之人，犯重谓福，此明轻心慢重也。如知事互用，慈心教死，治塔拔草之例。世中目见，故云可知。
次解无作，同异数齐。
先解其相。何名受无作耶？即是行者愿于惑业断相续意。无始妄习，随念难隔，故对强缘，希求业援。自发言诚，是其因也；僧缘加许，副遂情本，白四之期，动发戒业，业成志意，是其缘也。即此缘业，是行愿本，名受无作。随无作者，刹那已后，随境对防，名作戒；作息业成，即名此业为随无作。
次二无作，释名中。初句标示。
何下，列释。
受无作。初征。即下，次释，又二：初叙开悟；故下，次明纳法。仍分因、缘，二法和合，乃成受体。强缘即人法等境。希求即发心。援，护也。自发言者，即陈乞也。僧加许者，谓众忍也。白四期者，即法就也。即下，结名体。
明随中。刹那后者，示分齐也。随业依作，故重举作以明无作。
今详二业，初有五同。
一、名同，俱称无作故，莫非是业任运而起。
二、义同，俱防七非故。
五同中，初二。可解。
三、体同，如上三宗故。
三中。指上三宗者：若实法宗，二并是色；若假名宗，二并非色非心；若后圆宗，二皆心种。
四、敌对同。以受体形期，随非防过，为护体故，即名本体有防非能；能实随行，行起护本，相依持也。随无作者，对非兴治，与作齐等。此无作者，非是作俱无作也。谓起对防，即有善行随体并生；作用既谢，此善常在，故名此业为随无作；与非对敌，故与受同。
四中，初科。初明受体。据受无作，有防非能，而不能自防，故假随行；如戈矛虽利，要由持用，方陷前敌，故云相依持也。次明随中：初通示；此下，简滥；谓下，显相。准此对防同时多业，一、是本受无作，二、即随中作俱，三、即随行无作，与非敌对。
若同古师言无作者，事息方有，此非对防，止是作戒。夫业有因，方成其果，岂可因谢，果忽何来？至理推求，俱涉言论。若道一时，则同名过，若云前后，则无因过。如是互求，皆不可得。故强随俗，不无如上。
次科。初叙古，如前已破。
夫下，显正。初斥非。至下，次遣执。至理推者，若约空理，则一切有为皆可破故；若约道理，则彼此所计，皆不了故。涉言论者，容执诤故。同名过者，滥作俱故。无因过者，因果隔绝故。强随俗者，随顺世谛，离执见故。指如上者，归同时故。
五、多品同。以受可重发故，无作有强羸。随心则浓薄，业理亦浇淳也。依多论中受一随多者，以彼宗中不通重故，止约随行通优劣也。
五中。
初明受体。本受许重增，一体有三品。谓初受是下，次增为中，复增为上。若但一增，则有二品；若本不增，亦止一品。随下，次明随行。如前随过约心，各分三品，故云浓薄。业理即无作也。
上准成论明同。
依下，次引多论显异。彼不立重受。仍自难曰：若尔，何故戒有羸不羸耶？答：此对随行，不论受体是也。
次明四异。
初、总别异。受但虚愿，欲于万境不造恶也；法界为量，可一念缘，岂非总发？随约实行，非顿唯渐。故别如上。
四异中，初异。可解。
二、长短异。受体形期，悬拟防故，说之为长。随无作者，从行善生，与方便俱，心止则住，故名短也。
二中。以随无作与作同时，故心止则住。
若尔，何以前云此善常在？
答：此望不复对防，前据已作不失。既不能防，则非随戒，但名为善。不同受体终身能防，由本期故。
三、宽狭异。受体相续，至命终来，四心间起，本戒不失，故名宽也。随无作者，唯局善性，防非护本；彼恶、无记，不顺受故，义非说有，故名狭也。
三中。四心通三性，三心无记，行分善恶。文中受约四心，随简三性，上下互举耳。
四、根条异，如前二作，可以除疑。
四中。指前，受根随条，不殊二作故。
次解大门第三，缘戒境心，且依二宗不同。
初就当宗成论所陈，有四：一、能缘心，二、所缘境，三、发戒相，四、约防非。
初缘戒心，但约现在，念念虽谢，不无续起，即以此心，为戒因本。
三、缘境，即约四门，以辨三世。成论中，能缘局现在。念念相续，即为业本。
二、约戒境。通缘三世，但有恶缘，皆作断意，不尔，非戒。何以明耶？如怨家境，虽终过去，得害死尸，非非过也；彼怨之子，是现在也；当生之非，为未来也。今欲成戒，要须普缘。
二、所缘，初科。初约义示通。不尔非戒，以境不尽，但名善故。何下，举事显相。父亡为过，子在为现，将后有孙为当。涅槃云：如人斩截死尸，以是业缘，应堕地狱。亦如伍员鞭尸之类。
故论云：皆于三世众生境所，得戒律仪。如人供养过去所尊，亦有福德，律仪亦尔。又云慈悲布施，是亦有福，戒亦尔者，以慈修心，缘于三世拔苦与乐，戒法缘三，例通三世，可同慈行。又云：慈悲备物，局现境起，过未已谢，慈功无益。戒则不尔，必作普周，方名戒业。
引证中，初文。初示所缘。
如下，举事例。初举供福，别例过去。又下，次约慈施，通例三世，又二：初明可例；又下，次明非例。言备物者，以物有限，不沾过未，故为局狭。文中语迮，合云过去已谢，未来未至。
问：既同善行，何以异耶？
答：慈等世善，随心宽狭，如经说慈七品是也。戒是通行，受者方有。要作普周，无论善恶，皆须息念；片涉怨嫌，则非缘具。故论说云以恶心随戒增减等。由众善本，定慧因基。可同别善？得为道分。
征释中。同善行者，持戒布施，同六度故。
答中，初叙施局。如经说慈，即涅槃经。谓亲中三品，一、上亲，二、中亲，三、下亲；怨亦三品，一、上怨，二、中怨，三、下怨；不怨不亲为一品。于此七种，等行慈心。止局现境，明非普遍。
戒下，次显戒通。对简施慈，一、非通遍，二、不须受。要普周者，三世十方无不该故。则知本体微恶不容，纤尘莫立，比于明镜，喻若瑠璃。众圣所称，良由此於。无论善恶，好者恶者，无所择故。故下，引文示，即俱舍文：若不尽断，则有二过：一、恶心不死，二、随戒增减。后自引之。由下，申所以，上二句明功，下二句彰异。别善即世福，戒是道分，故不同之。
三、所发戒，唯是现在相续心中得。
三、所发中。若论发业，通于未来，且据初得，故局现在，盖约能缘以彰分齐也。
四、防非者，以除过去、未来非，现在无非可防也。
四中，初科。可解。
问：戒缘三世境，现境是所缘，斯即是现非，何言不防者？
初问。蹑前缘境，以难防非。
答：缘在悬对。未即不起，愿欲断除，不妨缘义。若论其防，正在敌对。现在之境，不定说非。六尘为妙行，可唯无学？一境有异见，乃通人畜。兴治有功，非不能陵，防未非也；治弱非壮，不说能防，依教忏荡，名防过非。故无现非。
正答中，初叙缘境通。若下，次释防非局。初明现境无非。六尘为妙行，谓观境空寂；可唯无学，谓不专极圣。一境异见，如人见水，天见琉璃，鬼见脓，河鱼见窟宅。此明现境，或见为空，或随心异，不定为非，故无可防也。兴下，次明过未有非。陵谓侵陵。
更为重举。现在未起，不名为罪；才起落谢，即名过非。故文云现在念念不住故，可分明见。
重举中。即明现境不立，还落二世。故下，引证。即涅槃文。彼云：色有三种，过去、未来、现在。过、现不可害，何以故？过去过去故，现在念念灭故。遮未来故，名之为杀。前念过去，后念未来，此理益明，故云可见。
问如昔所传，毗尼殄已起，戒防未起非，今何以言戒断过去非？
次问。引古偏判，则违上文。
答：如向已解。望全不犯，防未起非；犯已依忏，还令戒净，防已起非。已未双防，俱名持戒。
答中，初科。指前，对文可解。
昔解：毗尼防已起非，据七毗尼。戒防未起，谓坛场受体。此局论耳。
今解：毗尼，亦除已、未。何者是耶？如四诤对除，是殄已起；明观正断，应起不起，即绝未非。
次科。初叙古局见。七毗尼即七灭诤。今下，申今通解。戒防已未，如上已明，此中但出毗尼通二世耳。知法之人，谓之明观。如教而灭，故云正断。
问：防非体唯一，对境论持犯，何须立二戒？
三、问中。意谓受体自可防非，不须随戒。
答：受体但防具，其性是非心，要秉随资受，方能防二世。
答中，略示，以发次问。具，谓具度。秉，立也。
问：若待随行，为护受体，受随相资，止作防拟，名戒防非；非何故起？
转难中。戒既能防，非不当起；非既或起，戒则无功。
答：戒实能防，遮断不起；常须随行策持临抗，方游尘境不为陵侵。如世弓刀，深能御敌；终须持执，乃陷前阵。
答中，初法说。如下，喻显：弓刀喻受体，执持喻随行，阵喻尘境。
问：戒发唯现在，缘境通三世，能防局过未。若尔，忏悔者，为灭几世罪？
四问。牒前四种以问忏悔。初句即含能缘所发。
答：经论所显，忏三世也。以过业牵来报，未非起现在，既不说名种，故通约三世。律制则不尔，唯忏已作。不识名种，罪则不灭。现在无恶，以善恶二心不同时故，当起罪名又未定故，不得题名入忏法也。
答中，初明化忏，则通三世。如经论中已作、今作、当作，悉忏悔等。名种，即罪名种相。律下，次明制忏，唯局过去。初正明须识名种，对反化忏。现下，简余二世：现忏是善，义不兼恶；未来不定，无由牒悔。
次依多宗，亦有四意。
能缘心者，局在一念。所缘境者，唯现在一念，以过、未是法数，非众生数，故论云别脱依生起。发戒亦现在，一念心中得。防非亦过、未，现在无非故。
次依多宗，通列中。唯除所缘有异，余三并同成论。所缘中，彼以过、未二境，但有名句，法入所收，故为法数；现在有情，为众生数。由别脱戒，依有情发，过、未无情，即非戒境。此据七支性戒为言，若论遮戒，亦对现有草木等物。仍引论证，即杂心文，彼云：别解脱律仪，于现在阴界入得，众生处所得。非过去、未来，以堕法数故。
语其戒境，有缘斯是。略举六大，地、水、火、风、空、识等相，乃至如来涅槃谛理，并是戒缘。俱有损坏、毁谤之义。
次明戒境，即广第二所缘境也。
总示中，初科。
初二句，通标。有缘斯是，语略义含，包摄大千，该罗万有。
略下，别示。六大，即摄一切情与非情。如来谛理，即是佛法二宝。损坏、毁谤，通上诸境，有情兼二，非情唯损。如提婆害佛破法，即毁损二宝也。
问：六趣生外，更有发不？
答：如来非趣摄，中阴亦复尔。故心论云四生收诸趣，中阴非趣摄，以趣是到义，中阴但传识。
次科。问中，恐谓趣外无别境故。答中，初通答。故下，别证中阴。趣谓趣诣，故是到义。言传识者，舍此趣彼，中间未至，名中阴故。
余非情相，如后所说。
三中。指后，即第四数量中。
俱舍云：得戒有三：一切境，一切分，一切因。一切生境得戒是定，分、因不定。
别释情境，俱舍，通明，总标中。一切境即遍众生界；一切分谓七支戒；一切因即三品心，是得戒因。若论生境，唯具方得，分、因不具，容可得戒。
分谓七支也。有人从一切分得戒，谓比丘也。有人从四分得戒，谓余戒也。
分不定中。彼宗唯具戒具发七支，五、八、十戒并发四支。
因不定者有二种：若立无贪、瞋、痴为戒生因，即从一切得，不相离故；若立上、中、下意为戒生因，则不从一切得，三品不俱故。今从后义为因。
因不定中。无贪等，即三善心。不相离者，三毒有离合，三善必同时故。上、中、下意，即三品发心。随一品定，故云不俱。此据两义具缺，以明不定。
约位分四。
有人从一切众生得戒，不由一切分、一切因，谓随一品意，受五戒、十戒也。
别分中。四位并云有人者，谓受者不定。历为四句，一一句中并标一切众生得戒，以境定故。初、三即二俱句，二、四即二互句。
有人于一切众生得戒，由一切分，不由一切因。即用一品因，受比丘戒。
有人于一切众生，一切分、因得戒，谓三品意，受三种戒也。此言一切因，历三戒；分，尽在比丘也。
三中。此言下，点示。以三心不俱，须历三戒，可云一切因。又唯具戒具发七支，则一切分唯在比丘。尽犹足也。
有人于一切众生得戒，由一切因，不得一切分：用三品意，受五、八、十；但有四支，故分不尽。
四中。三心受三，不至具戒，故但具因而不具分。
若不从一切众生，则无戒也。以戒善随遍，异此则恶意不死故。
结示中，初反判。以下，申意。戒善简泛善，随遍非局狭。异此，即反上不遍。死，息也。
又于众生离五分别：一、于某生，我离杀等；二、于某分，我能持之；三、处；四、时，乃至月日；五、离某缘，谓除斗战事。若作此受，但得善行，不得名戒。
次离过中。
初总标。五种分别，悉能障戒，故须离之，方发戒品。
一下，别列：初、于境分别，如云我不杀猪羊等；二、于戒分别，分，即是支，如云我持不杀支等；三、处，如云于此国能持；四、时，如云今年此月此日能持；五、缘，除斗战者，谓平时能持，或值此缘，即不持等。
若下，结断。
于非所能境，云何得戒？以屠者持野兽戒，猎者持家畜故。
三、遍缘中。初科。力分可持，名所能境；力所不堪，名非所能境。意谓所能得戒，于义可知，非所能境，云何发戒？
以下，举屠、猎，显非所能。屠者，但能持野兽，即为所能，不能持猪羊，即非所能。猎者反之。
由不害一切众生命故得戒。若从所能境，则有增减。能、非能，互转生故。谓猎持猪羊戒，死生獐鹿中，戒则减也；或鹿生羊中，戒则增也。屠者例尔。由戒得舍，必假因缘；今此增减，深乖戒义。
释中，初科。
初句释通，戒须遍境，故能、非能并须断恶也。
若下，反显。初叙过。损字写误，合作增减。谓若许猎师持家畜，羊生鹿中，即所能转生非能，戒则减也；鹿生羊中，即非能转生所能，戒则增也。若许屠儿持野兽，则鹿生羊中，能生非能，戒则减也；羊生鹿中，非能生能，戒则增也。由下，结非。戒从缘受，亦须缘舍；今自增减，得舍无缘，故乖戒义。
纵离此缘，有何过耶？恶心不死故。谓持家畜，行猎不获，路逢猪羊，心还起杀。
次科。初蹑前难。纵不假缘，自然增减，理亦无过。恶下，释通。猎持家畜不持野兽，由存杀念，还害所能，容有犯戒故。
夫论戒者，普遍生境，俱无害心，方成大慈行，群行之首。岂随分学，望成大善？义不可也。
三中。大慈即佛行。群行首者，即发趣义。分学者，谓持少分而不遍境。大善，即上大慈、行首。
杂心、成论大同故略。
次指二论。言大同者，若准成论，境该三世，五、八二戒，得随分受，与彼不同；然遍周生境，彼此无异。
如婆沙中：有难者言：如草木等，未有有时，或时枯灭，岂无增减？能、非能互转亦尔。谓冬受春生，于叶条上为增戒也；春受，秋落，则是减也。
婆沙，引难中。未有时受，受已方生，戒则有增；已有时受，及后枯死，岂非戒减？意谓草木纵令遍断，亦不免此过，故以为难。
故解云：众生前后有，草木永不有。
释中，初文。众生生前、死后，并在诸趣，故前后有，得有互转，可说增减。草木不尔，未生、已灭，皆永不有，义非互转，故无增减。俱舍、杂心并同。杂心云：众生前后同性，草等后非性。语虽少异，于理颇明。
若尔，众生入般，永不有故，戒则损也？
转难中。众生入般，谓入般涅槃，亦永不有，则应有损。
义张四句：一、心谢戒在，圣无惑故，戒应随谢，以境不尽，故不随失；二、境谢心在，虽复入般、草枯，惑心在故；三、心境俱谢，如转根者；四、俱不谢，可知也。
张句中。初句，惑尽故心谢，境存故戒在。次句，入般、草枯为境谢，凡夫惑在故戒存，此句正通前问。三、如转根者，僧尼互转，诸不同戒，持犯非分，故二俱谢。四、可知者，如常持故。
如成论中：如行施慈，分有福德；至于戒行，于一众生持一分戒，亦得律仪。此是余师，非正义也。
点成论中。初引示。以施类戒，许从别得，正乖诸论遍境之义。此下，决破。余师即他家异说。此但斥上一众生义。若持一分，论家所取，即是正义。
大门第四，约境明量。戒不可分，随人立四。
第四，数量，标中。戒不可分，境量同故。随人立四，五、八、十、具。
初、就在家士女五戒，所获多少。
如多论云：五戒相者。于一切众生，可杀、不可杀，乃至可欺、不可欺；一切众生，下至阿鼻，上至非想，傍及三千大千世界，乃至如来，有命之类，皆得四戒。以三因缘，得十二戒。并以形期。三千界内一切酒上，咽咽三戒。以初受时，一切是酒皆不饮故。纵使入般、酒尽，戒常成就而不失也。
五戒，正明中。初明情境。不可杀，不可欺者，或约境强，如佛圣人等；或是境弱，如蠕动微物不可淫、妄等；或不可亲，如诸天、余洲、余趣等。乃至者，须云可盗、不可盗，可淫、不可淫。阿鼻、非想约竖论，傍及大千据横说。小教境量，齐此而已。四戒，即前四支，依情境发。三因缘者，单历三毒。并下，次非情境。咽咽三戒，兼前共发十五戒。上别列两境。纵下，总示。境灭戒存，如前句义。入般对情，酒尽即非情。
问：先受戒时，于一切女三境不邪；后取此女，犯戒以不？
答：不犯。以于女上受非邪行，今自己妻，依礼非邪。
初问，疑谓受时非妻，后娶成犯故。三境即三道。答中，本期离邪，无所违故。
问：杀、盗随境各唯一戒，云何于淫遂分三境？
答：随境行淫，皆有染故。
次问，难上淫境独异余戒。答文，可解。
若尔，死有四处，亦应一身立四杀戒？
答：不可也。随杀一处，诸根并死；可以随淫一境，余境同坏？故四死同一戒，一淫分三品。
难中。以杀难淫，应开四境。四处即咽、脑、心、腰，皆可致命。
答中，初句判非。随下，辨异。故下，结示。
问：七支俱命业，何以偏制四？
答：略指重者，非谓不无。故善生云：优婆塞五戒、八戒，十戒，无无义语、两舌、恶口，是事不然。我今受持净口业故，俱得七分。智论亦尔。佛法贵实，故以不妄为先；自余通摄，不在言及。
三问。五中口业，但列妄语，故有是问。答中，初略示。故下，引证。善生中，初斥非。十戒上，合有沙弥字。无义语，言不合义，即绮语也。我下，显理。若但禁妄，通余三种口业非净故。智论，以重摄轻，故知通制。
今以义推，贪等诸毒间杂不定，三单、三双、一合，为七。用历过境，约文为五，对境为七；就业非情，为八、为十。且以七毒就文历之，随一一境，得三十五戒。遍生有四，非情有一。如是类推。
义推中。
初离七毒。三单可解。三双者：一、贪瞋，二、贪痴，三、瞋痴。一合，即三毒并起。
用下，历戒。初列位。约文五者，据列相文。对境七者，五中开淫三境。就业非情，七支外加酒为八，开淫则为十。且下，正历，合数可见。
二、明八戒。有情同四，非情得五。以七毒历缘，一一境上六十三戒。
八戒中。有情同四，同上五中前四支也。非情五者，八戒实九，合数如文。准前对境为十一，就业、非情，则十二、十四。
三、明十戒。众生同上，非情得六，则有十也。以毒通历，可以准知。此律文中同僧七支，学是有愿，皆吉罗故。
十戒中。初示数。即上九中更加捉宝，历之共为七十。对境十二，就业非情，则十三、十五。此下，辨犯。此律文者，简异多宗，即大小持犍度。
四、明大戒。
如多论云：一一众生身、口七支，若不受戒，皆因起恶；由受戒约，同翻为善。三种善根，历于七支，成二十一。余则例知。
大戒，示量，有情中，初文。初叙遍发所以。三下，历示戒数。余例知者，七支外诸篇聚制也。
若以互起，则列七门。淫境，士、女随分二、三。女人身九，六十三戒；男子身八，五十六戒。
次科，初示心毒。淫下，开境对历，男女数异。
自余非情，地、水、火、风、虚空、草木、凡圣教理。随有一境，起过尘沙；今反从善，成尘沙戒，则无量矣。
非情中，初示境量。凡圣理教，谓凡圣所说者，并非情摄。随下，历数。随一一境，七毒历之。境尚无量，以毒历，戒数则叵知矣。
如善生云：众生无量，大海无边，虚空无际，草木无数。戒善同尔，亦无分齐。
引证中。善生五量，括尽诸境。众生有情，余四无情。大地摘在后科。
故多论云：于非众生，亦得无量戒善功德。如十方世界所有大地，下至金轮，伤如微尘，皆得其罪；一一尘处，今翻戒善，复无量也。如坏一草，萌芽、叶、华，一一得罪；反罪成福，又无量也。故善生云：大地无边，戒亦如是。
多论有二：初举地尘，土轮至金轮，皆属地大故；如下，次明草木。仍引善生，覆证前段。
问：约情七支，摄戒尽不？
问摄戒中。约情，谓有情也。
答：尽。通收故。如打、搏等，落杀戒中。
摄尽中。且约四根本，统收诸戒，罄无不尽，何况七支？文中且举杀戒，种类所归，余三皆然。
又解：不尽。何得相摄？一、轻重不同，二、能防体别。杀、打二戒，因果条别。故善生云：除十业外，更有业戒，谓善恶法。故知不尽。
摄不尽中，初科。初立义。轻重即所防过，能防谓对治行。如杀犯重，打但得提，所防既殊，能防亦别。方便、果本，彼此不同，既非相摄，故知不尽。故下，引例。十业前七，即是七支。彼经十外更有业戒，例今七支，不摄明矣。善恶法，法即是业。
若尔，善恶何以但十？
答：且列根本，重故先解；自余支条，略不尽矣。
次科。难意，谓既有余善恶法，何但列十者。答中，可解。
就十业中互为四句：一、善而非戒，十中后三，但制意地，非所持故；二、戒而非善，谓恶律仪；三、俱是者，十中前七，随分修行，名善，要期普周，名戒；四、俱非者，身、口无记也。
料简中，初文。初句，后三意业，小教不制，故非所持。三中，前七，对治是善，要誓是戒。
就余三戒。十中，前四俱善戒也；后六，善而非戒。如上四分、善生经说，四人所受，通七支也。
次科，初依多宗。余三即五、八、十。前四并通戒善，后六三戒不制，故云非戒。如下，次示今宗。四人即婆塞、净行、沙弥、大僧，所对四戒，通制七支。
若据菩萨，十善俱戒。如下四分，心念故犯，亦同相也。
三中，初对菩萨戒。由制单意，故通后三俱是戒摄。如下，次对本律。言如下者，即诸犍度。律制发心作，心念作，并吉，又一切时中常尔一心，违皆结犯。此宗制教，义同菩萨，但瞥尔、重缘，以分大小耳。
第三，随相，分文为三：初、四重者，止持行相；二、授四依，作持行相；三、汝已受下，总结前二，劝以学方。
时有比丘受具足已，众僧舍去，既不识犯，便造重罪。佛言：自今已去，作羯磨已，当先与说四波罗夷法。
就初，止持前缘中。由不即说，羯磨通昧，谓犯非过。须前即示，恐进无缘，故略明四重，圣行根源，余所未知，律制修学。如十诵中乃至十三残法。
第三，戒相，止持中，初文。
初叙不说之损。羯磨词中，但标受具，故云通昧。
须下，次明即说之益。恐进无缘，谓后受成障。本宗四重，由是行根；十诵两篇，盖取戒分。
四重初篇，如戒本疏。今略消文。
次分释中，初科，上二句指广。今下，标分。
就分为二：初标举总相，后随四问结之。
善男子听！如来、至真、等正觉说四波罗夷法，若比丘犯一一法，非沙门，非释子。
就前善男子听者，诫其身心也。且举三号，说四重者，明人尊教切，不得轻陵随也。犯非沙门、释子者，简绝门人，不在我族也。尼受相中云族姓女，大同此也。
总相中，初科四节。耳听心思，故诫身心。三号：一、如来，二、至真，三、等正觉。简绝门人，对非沙门；不在我族，对非释子，以称释子，同佛族故。引尼说相，预点后文，同此释故。
沙门者，旧翻为桑门，音之互也。涅槃云沙门那者，是本音也。或云乏道、贫道以译之，皆谦虚自收，不伐德也。今译为息恶者，取其意也。元拔俗来，入非家者，决誓断恶，息本习也。
别释，初文，初示梵言。二皆讹略，涅槃为正。或下，明翻译。谓贫乏道德，故云谦虚等。收谓收敛。自称所能，谓之伐德。若准涅槃释义则别，彼云：沙门名乏，那名道。断一切乏，断一切道，以是义故，名沙门那。上依古翻。今下，次引今译。元拔俗者，谓离父母之家；入非家者，即造空寂之道。
释子者，如阿含中及律八喻：四河入海，无复余名；四姓出家，同称释种。如律复召云释迦子者是也。上单召之，故云释也。
中梵如此，唐言译之为能仁也。以四子被斥于雪山南，人民归之，奄成大国，父后得闻，便曰：吾子仁育，故有多能。因从姓也。广如僧祐释氏谱十卷明之。所言子者，男子之通称，即有孳育之缘，谓绍先圣之后也。余者何由说尽，且削也。
释子中。
初明同族。律八喻即海八德：佛告阿难，海有八未曾有：一、大海渐渐深；二、潮不过限；三、不宿死尸；四、百川来会，无复异称；五、万流悉归，而无增减；六、出生众宝；七、大身众生居住；八、同一咸味。八中第四，正符今意。下四河等，即阿含文：中梵香山无热恼池，四方流出，以为四河：一、恒伽，二、辛头，三、婆叉，四、私陀。四姓：一、刹帝利，二、婆罗门，三、毗舍，四、首陀。复召是具举，单召即语略。
中下，翻名。初翻释字。仍引本缘，如来宗祖得姓之始：昔懿摩王有四子：一名面光，二名象食，三名路指，四名庄严。少有所犯，父摈出国。到雪山边，住直林中。归者如市，郁为强国。父王遥叹：我子释迦。本翻仁能，顺此方言，故回倒耳。今直示华语，故云吾子等。僧祐律师出梁朝，即祖师先身，撰释迦谱，凡十卷，今见藏中。所下，次解子字。孳育缘者，佛口生故；绍先圣后者，嗣法王位故。孳音兹，生息也。绍即继嗣。余下，指广。具如谱中。
就列相中。
汝一切不得犯淫，作不净行。若比丘犯不净行，受淫欲法，乃至共畜生，非沙门，非释子。尔时世尊与说譬喻：犹如有人截其头，终不能还活，比丘亦如是，犯波罗夷法已，不能还成比丘行。汝是中尽形寿不得作，能持不？答言：能持！
淫戒分三：初、列相示；二、汝是中尽形寿不得作，明诫约；三、答言能，对僧立誓也。
前又分二：
初、汝一切不得淫作不净行者，总举重轻俱不应也。以摩触、粗语、漏失等相，是淫事也，故通诫之也。
淫戒，总举中。既云一切不淫，则根条种类，无不诫也。文举僧残，而云等相，等取余篇。
二、若比丘下，依重说示。以前总举，治含收、弃，弃是本防，故正列也。就分为三：谓法、喻、合。淫是障道之源。头是纳尘之要。去头，无所受用；丧本，圣道便失故也。如解脱道论解之。
次依重中，初叙起。前总举者，蹑上科也。治含收、弃，残下诸篇，犯忏可收，初篇四重，犯则永弃，恐滥余轻，故须别列。
就下，正释。初分文。经中初至非释子，法也；尔时下，喻也；比丘下，合也。淫下，通释。初句释法，次句释喻。纳尘要者，通六尘故，四尘唯局，触通身分，法有冥缘。去下二句，释合。下指论解，彼曰：云何头为戒义？答：如人无头，一切诸根不复取尘，是时名犯。如是比丘以戒为头，若头断已，失诸善法。于此，佛法谓之为死。又标宗引婆沙云：戒名为头，能见苦谛诸色，乃至知色阴等法。如资持委释。
一切不得盗，下至草叶。若比丘盗人五钱，若过五钱，若自取、教人取，若自破、教人破，若自斫、教人斫，若烧，若埋，若坏色者：彼非沙门，非释子。譬如断多罗树心，终不复更生长，比丘犯波罗夷法亦如是，终不还成比丘行。汝是中尽形寿不得作，能持不？答言：能持！
二、盗戒，分文同前，若比丘下，重加诫。
盗戒，标中。云分文同前，大分为三：一、列相；二、诫约；三、立誓。初中又二，初总举重轻，下至草叶，上至过五，即知通含。若比丘下，别示重戒。此又分三：法、喻、合也。疏中唯点别示一科，望前总举，故曰重加。
文列破、斫、烧、埋、坏色者，如条部中。为除疑怀，谓非盗损，故前呈示。至时引解，不劳烦文。
释相中。破、斫等文，说相本无，出律•条部，引后加前，故示列意。下令引解，如钞•释相及戒本疏，虽非盗取，破坏成功，计直结犯。
盗譬多罗树者，中国有之，其皮可书，即经叶是。云贝多者，但妄谓耳。有人以松、以榈，皆非本物。所以譬者，盗夺他财，则法身无嗣；如树拔心，则根干枯朽也。
释喻中，初正名体。皮如绢素，彼用为经。贝多是名讹。松榈即体别。所下，次释喻意。合法，可知。
一切不得故断众生命，下至蚁子。若比丘故自手断人命，持刀授与人，教死，叹死，与人非药，若堕胎，若𥜒祷杀，自作方便，若教人作：非沙门，非释子。譬喻者说言：犹如针鼻缺，不堪复用，比丘亦如是，犯波罗夷法，不复还成比丘行。汝是中尽形寿不得作，能持不？答言：能持！
三、杀戒中，例分同前。下至蚁子，取极细也，虫难具识，而蚁偏多。曾见黄细状如微砂，据目见者为量耳。如大集中大如微尘十六分之一，不在教也。文云非药者，非是可活之药也。若𥜒祷者，𥜒谓符祝抑伏，祷谓凭托鬼神。
杀戒，释中，三。初释蚁子。举偏多者，人易识故。曾见等者，示教制之量，肉眼见故。大集极细，天眼可见，则非教制。文下，释非药，谓毒药也。若下，释𥜒祷。符祝，谓书符、咒祝。凭托鬼神，谓假他兴害。喻举针缺，可比弃物也。
一切不得妄语，乃至戏笑。若比丘非真实，非己有，自说言我得上人法：得禅，得解脱，得定，得四空定；得须陀洹果、斯陀含果、阿那含果、阿罗汉果；天来，龙来，鬼神来供养我，彼非沙门，非释子。譬喻者说：譬如大石破为二分，终不可还合，比丘亦如是，犯此波罗夷法，不可还成比丘行。汝是中尽形寿不得作，能持不？答言：能持！
四、妄语中，分亦同初。不得戏笑者，掉慢欺人也，虽是非重，能为后习。非真实者，不证得也。非己有者，说他所证也。得解脱者，八解脱也。定谓四禅，空者无色也。天神来供，有何故重？以滥圣德，感异供故。
妄语，释相中。
初释总举戏笑。律中小妄犯提，戏笑犯吉。钞云：以非言说之轨仪。非下，释重相。说他所证，假他表己，以诳于人。八解脱者：一、内有色相外观色；二、内无色相外观色；三、净身作证，净谓缘净；四、虚空处；五、识处；六、无所有处；七、非有想非无想；八、灭爱受想。此八通名背舍。智论云：背是净洁五欲，舍是著心，故名背舍。若发真无漏慧，断三界结业尽，即名八解脱也。四禅、四空，虽通凡法，圣道所由，故成大妄。天供滥圣，义亦同之。
譬如大石者。实言全行，虚说难反，如箭离弦，不可追之。石分二分，义相似也。
释喻中。虚说难反，谓一发于口，悔不可复。箭离弦者，喻有同也。
有人说相依文谨诵，如前羯磨。今解不尔，须识机变，不定依言，随义述尽，令前解也。
斥古中，初科，初示执文。如前羯磨，谓同白四，不可增损。今下，次显今意，广略随宜，开解为本。
有人行事，十人登坛，随人说相，一一诫语。今解：羯磨加法，随缘至三；示相诲约，任时前后，不专局也。纵不说相，可返失戒？但乖法耳。
次科，初叙非。十人登坛，谓受戒者。随人说者，谓随竟别说。趣举十人，余多亦尔。理虽无害，事成烦重。今下，显正。羯磨加被，尚开三人；说相诫约，义无专局。意令受竟都集说之。然说相诫约，非正受缘，不说无害，止是违教，故云纵不等。
上四止持，作为犯矣。
结中。止对恶缘，制不许作，故作成犯。止作相翻，持犯见矣。
次明作持，前义，后释。
义分五门：一、列数释名，诸依自异；二、约众行；三、制意；四、依次第；五、明开遮。
作持，义说中，初科。诸依自异，即下三种四依不同。
初门，列数，可知。
次科，初文。列数如文，故云可知。
所言依者，四为他仗，故咸言依也。
释名中。但示依名，别相如后。
或就人分。如涅槃说有人出世，具烦恼性等是也。然是非难识，魔或能作，故又须立法四依也。故经中说依法不依人乃至不依不了义经。故涅槃云：佛说、波旬说，云何分别知？故以教分，畜八不净，自手作食，如是得者，非佛所说。广文如彼。今所分别，当行四依，一切出家，无不崇之以为本也。
辨异中。
初明人四依。引经示者，彼具云有人出世，具烦恼性，少欲知足，乃至正定、正慧、无戏论等，不妨未断烦恼为初依，须、斯二果为二依，那含为三依，罗汉为四依。斯皆大权示声闻像，出世弘法，为物所依。
然下，次明法四依。是非难辨者，谓恐灭后魔说乱真，故立四法，令验邪正。经中亦即涅槃，文举后二：初云依义不依语，二、依智不依识。下引经文以明立意。波旬即恶魔通号。以教分者，教即是法。畜不净手作食，佛并制断，反言得者，即是魔说。今时比丘谈禅、讲教，轻侮戒律，自尊所学；作恶无耻，坏乱正法；积畜不净，恣淫、怒、痴；口腹之累，未异鄙俗。当知此辈，即是魔鬼化作比丘，引无量人，入阿鼻狱。般若、楞严众经明说。今正是时，邪师满世，凡为学者，得不择欤？上是泛列。
今下，次示今文。一切之言，通收一化，皆须崇奉。
二、约众行两法，用摄诸依者。如来说法，大分为二。
行法依，即四依、八正是也。凡欲怀道，身心所履，必有所凭。故立四、八，生行之范。然则身口所待，必假缘须；心神迷倒，义当将导。故出道所因，良有以也。
第二，行法中，初示相。凡下，显意。身心所凭，身凭四依，心凭八正。范即是法。然下，别配。初二句，四依配身，次二句，八正配心。导，引也。下二句，结上两法相藉之意。
众法依，谓说戒、羯磨。理必同遵，方成匡化，远通末代，众别齐益。是正法也。
众法中。说戒局半月常行，羯磨通一切僧事，二种摄僧，通号众法。理下四句，即示四益：一、摄众和同，二、纠正佛法，三、维持久住，四、被物无遗。
三、立四意者，依法虽四，位分为二，谓内、外两资，以明知足。
初就外资立二依者。有待之形，假资方立。无衣障形，四大交损，何能修道？是以前明粪衣知足以障形苦。修道假处，故须第二树下安坐。
第三门，正明，外资中。初总举。有下，别释，初明粪衣。交，俱也。修下，次明树下。
上虽外形支立，然有饥虚，无由进业，故约内资明乞食法。
若身康健，前三足充，必病在身，怀苦妨道。故次第四，明服陈药。
内资中，初叙乞食。若下，次明腐药。陈谓陈旧。
是以涅槃具显治、本。故彼文云：出家之人，有四种病，由是不得四沙门果：为有衣欲，乃至为有欲。有四良药，能疗是病。谓粪扫衣、乞食、树下坐、身心寂静治有恶欲。故名四圣行也。
引证，涅槃中引文。前出四病。四沙门即四圣道。文举衣、有二欲，乃至中，略食欲、住处欲。欲即贪欲，滞著为病。有下，次示四药。即是四依，第四与律不同。有恶欲，谓执世相为实，贪利追求等，故云恶欲，即以身心寂静治之。一切圣人，由兹得道，故云圣种。
杂心大同。依前四欲，转云爱取，谓因衣生爱，乞食、卧具生爱。因有无生爱者，爱断灭故。除上及此，余名有爱。随次对治，立四圣种。
杂心，初句示同。依下，正引，初示病。转即改转。爱取即欲，语少异耳。乞食是药，那列病中？必应乞好而制乞粗，或可乞合作己，论文写误。第四，论云因有无有生爱，即断常两见。爱断灭者，著邪空也。除上即衣、食、处，及此即断灭。此四之外，诸所有法，皆名有爱。随下，示药。亦以寂静治第四病。
问：涅槃、杂心何不立药？
答：乞食摄故。又不常须，故不别立。
初问中。上引经论，不立腐药，与律全异，故问决之。答有二释，并杂心文。初释，彼云依乞食摄药故；又下，次释，彼云又不一切时故，药不别立。
问：为知足立种，为少欲耶？
答：杂心云：知足现在境起，故立圣种，少欲未来处起。故知现在不取一钱难，未来舍轮王易也。即涅槃云：于未得财，不生贪故，云知足也。
次问。少欲知足二法差别，今此四依，为何而立。
答中，初正答。知足现境起，对有不贪故；少欲未来起，对无不求故。论云知足立圣种，非少欲故。故下，比校二行难易。今依难立，则知行胜。引涅槃证，未得财，即现在境，但未入手，故云未得。
所言体者，就前境论，四尘也；依毗昙，八微也；就内心论，无贪善根性；约眷属论，善五阴性也。
出体中，初标。就下，释有二，初约境。色尘该四境，香味收食、药，触尘有通别，通并触对，别但收衣、树。毗昙，有部，杂心、俱舍，并明八微。谓四尘各起于极微，故有四微；四尘之粗，假四微所成，故通名八微。就下，次约心者。心即是行。杂心云：圣种何等性？答：无贪善根性。约眷属论，善五阴性。
四、明次第。
衣则无时不须，资身最要，理先明之。既得覆形，内恼须济，故次乞食。身虽得立，威仪须托，故第三明树下坐。无病三足；病起不救，则无治能，故立腐药为第四也。
第四，正释中。蹑前起后，次第相由，寻文易见。
此就受用行之次第，一人具四。不同头陀机教列相，多人方具也。如离坐为五，不可分身，则可知也。
对简中，初指前。不下，简异。恐谓同彼十二头陀，故特点之。机教列相，谓因机设教。离坐为五，钞云：于处立五：一、兰若；二、冢间；三、树下；四、露坐；五、随坐。此明多人各行之行，岂可一身而分五处？
五、明开遮者。
良由大圣识达根性，称机授药。报力增上，制前四法，即有资身长道获益。中、下力劣，事假众缘；若不开听，著施衣等，则有退道，宁堪涉苦？若唯制者，报劣绝分；若唯开者，上行慢求。由有开遮，三人通备，皆能会正，故曰圣种。
第五门，正法中，初科，初叙圣意。报下，次明开遮，遮即是制。叙四制，专被上根。中下，明四开，即摄中下二根。且举施衣，余三类说。若下，明二教相成，不可阙一。备合作被。会正即证果。
是知圣说，具四种义。一、慈心益物。二、称机设药。三、善达开遮。非但开于中、下服诸好衣，亦开上士有病及无粪衣，听受施服。由本通道，故有斯开。故杂心云：若僧和合，令超升离生，得果漏尽，坐禅学问、思惟业生。余之三依，例此可比。四者，佛说乞食等四，能生道缘，正语等八，能生道因。称法而谈，无谬滥过。
次科，初总举。一下，别列。初是本誓，二即鉴机，三、能达教。一开已后，通被三根。仍引杂心，显示开听必须存道。僧和无诤，容可进道。得果对超升，漏尽对离生。上举施衣，余三有开，意不殊此。四即彰益。四依资道，故得名缘；八正修心，故云道因。
调达效佛，乃说五法，唯制不开，谓纳衣、乞食、树下、不食酥盐等也。一则不具四义，如上反说。二则颠倒说法，令堕邪见。谓语、业八为道缘；乞食等五，说为道因，逾于八正。广说相似，惑乱正依。致令愚丛犹学此道，即调达部也。
邪法中，初叙立法。调达具云提婆达多，此云天热，生时诸天心热恼故。立邪三宝，破佛正法。五法即法宝也。酥盐，以酥脂煮盐，彼为珍味故。而言等者，等取鱼肉。一下，次显过。不具四义：一、无慈心，二、不识机，三、不晓教，四、无利益。二、颠倒说法，以因为缘，以缘为因，即用五法以贬八正也。逾，过也。相似者，五中前三名相似语，后二为妄语。愚丛犹学，至今西竺尚有遗风。
故杂心中：若言五法是，八正非者，则地神唱告，乃至三千世界尽佛化境，禅、诵不行。余如戒本疏说。
次科，初明破正已成。人所信故。则下，次明法轮不转。禅诵即观法。鼻奈耶云：诸佛常法，食时僧破，至暮还复，中间人天无悟道者，故云不行。余下，指略。即破僧戒，宜自寻之。
就文为二：初缘，后相。
时世饥俭，乞求难得，有外道辄自出家受戒，后僧无食，便即休道。佛言：先与四依，然后授戒。复有外道求僧出家，先说四依，彼即报言：我堪二依。若纳衣、腐药，不堪此二。便即休道。佛言：此外道大有所失。自今已去，后授四依。
缘中。初先与依。由厌本习，故开后授。据此依理本存道业，庸疏未委，故前诲约。恐后退没，知初戒故，不徒然也。
二、就文，释缘中，注文两段。初先与依，释初制缘。由下二句，释后授缘。由厌本习，欲令外道不反道故。据下，示制意。依理谓立四依之理道。庸疏即钝机。退后知初，追本不舍故。
二、就体相中，初标举宗本，比丘依粪扫衣下，方列四相。
应如是授言：善男子听！如来、至真、等正觉说四依法，比丘依此得出家，受具足戒，成比丘法。
所以止、作二持，并前标如来三号者，略示非邪，大圣亲诫，故同举之，令重教依行，必无怠纵故也。
次体相，标举中，初文，征意。兼通前后。略下，总释。示非邪者，外道、调达皆立依法故。无怠纵者，不轻犯故。
文云依此得出家者，离有为也。受具戒者，登无愿也。成比丘法，同圣仪也。
次科。三有之中，皆有为法，超拔有为，故名出家。言无愿者，无所求故。同圣仪者，三乘皆尔故。
前明四重，有作则失圣源；今说四依，随因有顺道业也。
三中。止持制作，作故障圣；作持制止，作故顺道。随因，因犹依也。
比丘依粪扫衣。比丘依此得出家，受具足戒，成比丘法。是中尽形寿能持不？答言：能持！若得长利，檀越施衣、割坏衣，得受。
就位，初中分二：初至能持，是根本制也；若得长利下，必不堪前，故开限分也。
释相，粪衣中，初科。根本制者，正被上根故。开限分者，中、下二根，力分所及故。
前制分四。
依粪扫衣者，举名显示也。依律中，列十种。并世所同弃，如粪扫，喻耳。故俗所贱者，道所贵也。此据常人，故有言耳。故论语云：君子不耻恶衣、恶食，若耻则未可与议也。刘子云：食足充虚接气，衣足盖形御寒。斯言是也。至如冠章甫，衣缝掖，嘉肴溢目，芳音盈耳，一时之荣，故不足尚也。书云：高位厚味，俱不可久。是以君子存谦光之道。忍人不忍，谓憎爱也；割人不割，即情欲也；行人不行，即仁义也。俗犹尚尔，况怀道乎？知是繁文，末俗多昧故也。
本制，别释中，初科，初略示。
依律下，委释为三：
示名体。律十种者：一、牛嚼；二、鼠啮，三、火烧；四、月水；五、产妇；六、神庙；七、冢间；八、求愿；九、往还；十、王职。俗贱道贵，示相反也。
此下，议其名。常人谓浅识者，若卓拔君子，岂以衣为粪扫耶？
故下，引况。初论语未可与议，言此庸人不足语道。刘子，即刘昼也。著书二卷五十五篇，穷悴无由自达，乃负其书候沈约于车前献之。约览而异之，遂呼登车定交。时人号此书为刘子。今引防欲篇，彼云明者刳情以遣累，约欲以守贞，方接食足等语。斯言是者，美其有理也。至下，叙厌荣。冠衣二字去呼。章甫，殷时冠也。缝掖，大袖衣也，家语：孔子对哀公曰：丘少居鲁，衣缝掖之衣，长居宋，冠章甫之冠。嘉肴谓品馔，非谷而食曰肴。芳音谓歌乐之声。高位是贵，厚味是富，未详何书。俱不可久，势有退也。是以下，明向道。易•谦卦云：人道恶盈而好谦。谦，尊而光，卑而不可逾，君子之终也。忍人等者，谓众人所不能者，我则勉力为之。文出净住子，本唯三句，疏加配释，助显其文。以俗况道，俗浅道深，理必过之，况不及乎？况相反乎？
知下，三、结意。
二、依此得出家下，明受具行本，怀此为初，不可忘也。
二中。受体是立行之本，四依为发众行之初。
三、是中尽形下，约报重问。四、立誓唱言，何得后犯也。
三问，四答。对文易解。
问：受体乃在白四，如何方问能者？
答：计实如问。但机钝须示，不赞不知。上机善达教旨，不劳示相，如善来、三语也。钝浊有生，更须明示。如不显然，文中但云受戒，知戒何境？故前止四境，后行四相。分明晓喻，后犹轻陵；何况不语，又不作誓，知谁不犯？故不徒设也。
问中。先受后问，义似倒故。答中，初通叙二机须否。赞即是助。钝下，次别明钝机须意。有生谓著有众生。羯磨言通，非列不显；若此犹犯，况不尔耶？
就衣开中，云长利者，对本制外，余皆长也。檀越施衣者，不问道俗，持来净施，故任纳也。割坏衣者，前通俗服，此专道相，故二列也。
开中。初云长利，即总举；檀越施等，即别相。纳，受也。
比丘依乞食。比丘依此得出家，受具足戒，成比丘法。是中尽形寿能持不？答言：能持！若得长利，若僧差食、檀越送食、月八日食、十四日十五日食、月初日食，若僧常食、檀越请食，得受。
就二食中，初制后开，并同前解。
二、乞食，总分中。初制后开，大分二段。制中亦四：一、举名，二、示行本，三、问，四、誓。并同上分，后二亦尔。
若僧差者，即僧次请也。为解脱故，出家受戒，得往讣也；反此不合，名盗僧次。若送食者，至寺设也。月八日、十五日食者，谓黑、白二月，俱有三日；文少十四日，尼律具三。此恶日也，故须供斋，如前八戒说之。月初日食，彼国重之，至其异设，多陈坊寺。如此方俗，正月元日，三月三日，至九月九日，亦须知也。若僧常食，随有少多，准年为量也。若请食者，召往俗家，即别请也。
牒释六段。
初、释僧差。唯简求脱，出五分文。由不为脱，乖于僧理，往则成盗，准知僧次不可妄受。
次、释送食。寻常营办送入僧寺。
三、释斋日。黑、白各三，故名六斋。文少十四，定是文脱。尼律具者，如后所引。鬼神得势，啖人精气，故云恶日。若依智论，即四王等下降之日。
四、释初日。彼国重者，此土亦然。仍引方俗三时为比。正月元日，天下同之；余二必应京兆所尚，东南虽用，而不修营，但为燕会耳。
五、释僧常。即常住食。
六、释别请。小教所通，大乘永闭。
随相乃多，净心为本。兼分染者，则不许讣。故佛藏、持世：不除我者，则不听受一杯之水、一纳之衣。各识分量也。不尔，热铁鍱身，镕铜灌口，岂虚言也？
结诰中。随相多者，示不尽也。净心语通，且示三种：一、离邪求；二、离贪嗜；三、离养身，为成道业。即前五分为解脱者。有一于是，即为分染，况俱有耶？下引经证，不求脱者，不堪信施。各识分量，诫令自照。若不知分，冒受人施，必招苦报，故云不尔等。学者览此，不可读过；反观自心，还为何事，坐受人施？苟非求脱，祗今自衣，已是铁鍱；祇今钵食，已是镕铜。即因之果，形影不差。矧复无知，作恶毁戒，岂不险乎？
依树下坐。比丘依此得出家，受具足戒，成比丘法。是中尽形寿能持不？答言：能持！若得长利，若别房、尖头屋、小房、石室、两房一户，得受。
树下，开中。言别房者，即大小二房乞处分作是也。或是七众为招提僧，于坊寺中别置房宇，有来入住，别有供养。故律云几房有福饶是也；几房无福饶，即僧常住也。尖头屋者，西国多平头重屋，或至四、五重者，如此方北界缘边诸州，希有尖者。如文所列，即中高四厦也。故律云：王大殿并开受用。或是叉手小庵，椽头拄地者。小房者，起不碍头，坐趣容膝，前障水雨也。石室者，岩岫山居。两房一户，随相而列，可以事验也。
三、树下坐，本制可解。但释开文为五：
初、释别房。大小二房，即过量、不过量。招提梵语，此云别房施，谓施主造房，待遇来僧而自供给。有福饶者，谓僧受用，以福饶益彼檀越故。无福饶者，即常住处，非别所供。
二、释尖屋。缘边，邻蕃胡等处。希，少也。中高四厦，今时所谓独角亭也。引律王殿，相或似之，谓王施僧，故开受用。叉手谓椽尾相交攒于中也。
三、释小房。示横竖量，据理甚窄。且举极小，须可容身，未必然也。
四、释石室。
五、释两房共户。随相列者，非止此也。
依腐烂药。比丘依此得出家，受具足戒，成比丘法。是中尽形寿能持不？答言：能持！若得长利，酥、油、生酥、蜜、石蜜，得受。
四、腐烂药者，世所同弃而实可收，即大小便也。有本说云陈弃药者，谓世间煮残，查滓可弃者，取重煮之，得疗便止，何须问本？
四、腐药，制中有二释。初释中，小便治劳，大便解热，名黄龙汤。有下，即次释，则通众药。人所不用，故云陈弃，即腐烂异名。谓但将治疾，勿究所来，故云何须问本。
就开五药，酥、蜜分二，油不分者，可解释耳。
开中。酥分生熟，蜜有蜂、石，油独不分。可解释者，酥虽体一，生熟味殊。油纵生熟，体味不异，故无可分。
三、就总结，分文为二：初、至前去来，明即坐诲约；二、弟子当日三时下，明后起随行。
三、结劝学方，标分中。即坐谓受已未散。诲谓教诲，约即诫约。
汝已受戒已，白四羯磨如法成就，得处所，和尚如法，阿阇梨如法，众僧具足满。汝当善受教法，应当劝化作福、治塔、供养众僧。和尚、阿阇梨若一切如法教，不得违逆。应学问、诵经，勤求方便，于佛法中得须陀洹果、斯陀含果、阿那含果、阿罗汉果。汝始发心出家，功不唐捐，果报不绝。余所未知，当问和尚、阿阇梨。
佛言：当令受具戒者在前而去。
就初又二：初、至当问和尚、阇梨，当相委示；二、当令受具者在前而去，深防制也。
即坐，分文中。当相，当字去呼。深防制者，受者在前，十师随后，恐有乖仪，预作防准。
前又分六：汝已受具下，至众僧满，牒受缘成足，劝以护持；无得谓亏，不重受体，而忽犯也。汝当善受教法下，明自行化他三昧之业。和尚下，明奉法修行，义须随顺。云如法者，简非法教，不行无过。应学问下，前明自行化他。初入修福，今已将久，当修智分。故福、智二轮，与天地而同德。汝始发心下，劝奉前教，因果尽然，感果必至也。余所未知者，显法由人通，要假师授，方资成也。
次释初段，总分中。初但示总意，文如后释。二中。受教即是营福；先须自行，然后化他。三昧业者，即习禅定，并属福业。三昧亦云三摩提三摩钵底，或翻为定，或翻等持。三中，如法谓合法律，非法反之。四中，蹑前第二，以显此文。二轮、两仪，喻其必具。五中。因果尽然，通论一切；验今奉教，必不虚因。文云唐捐，犹言虚弃。六中。资若训助，即属二师；或训取者，即属弟子。
就初段中。汝已受戒者，总明受体也。白四如法者，结成教法也。得处所者，在作法界内，非自然也。和尚如法者，明根本师，入戒缘也。阿阇梨者，即受时二师，非下所问也。众僧具足满者，结成支证，不谬受也。并为人、法、僧、界，四缘周具，形终奉持，不虑妄受。总结付之，幸依行也。
别释中，初科，牒释六句。是受人，即含体相资缘，事如法也；法；处。和尚已下，三段并是僧收。支证，支犹共也。并下，总结四缘。人即是事。
至时随机，可唯此尽？立法以为语端，未必谨诵也。
后结示中。上二句教增损，下二句示前文。
弟子当日三时问讯和尚：朝、中、日暮。当为和尚执作二事，劳苦不得辞设：一者，修理房舍；二者，补浣衣服。和尚一切如法教，尽当奉行，违者如法治。
二、弟子日三时下，明师资相摄法。略举其致，余广如钞。
后起随行，明二师中，初科。略举其致，即示注文。指如钞者，即师资篇。
就分为二：初本师和尚，明相摄法；后请依止下，显事缘有障，更须师他。
次科。事缘有障，即命终、休道、远去等。
所以受后即明二师者，以创奉大法，但有愿心。至于万行，亘周前境；有缘乖法，罪即自科，不以无知，谓免咎责。唯除便利，余并须问。故于此明，恐怠慢也。
三中，征释，以申教意，初叙受体。至下，次明随行。亘，遍也。律制唯除大小便利，一切并须白师。
时有比丘，和尚命终，若休道，若决意出界外，以无人教授故，种种破戒，作非威仪。佛言：听有阿阇梨，当共相奉敬瞻视，如和尚法。
二、请依止中，缘明离违，遂造非法，教须别请，用补和尚故也。
次请依止，释缘中。离收命终、休道，违即决意出界，或可二字并该三缘。
当具修威仪，如是请云：大德一心念！我某甲今求大德为依止，愿大德与我作依止。我依大德故，得如法住。三说已。其阿阇梨亦须乞畜众法，如和尚法不异。彼受请已，应报言：可尔！与汝依止。汝莫放逸！
弟子当为执作二事，不得辞设。请经问义，有所知解，至满五岁，得离依止。若无所知，诵戒不利，尽形依止。
所以五夏有知，听离依止者，据教相也；律中五分成立，乃免从他者，据行体也。各有其致，不矛盾也。
释法中，初科。律有两文，乍似言乖，故约教、行以分，仍知趣合，故不矛盾。五分即戒、定、慧、解脱、解脱知见，五法成身，故名为分。
阿阇梨须具五德，知犯、知不犯、知轻、知重、满十岁，方得摄他。若无此德，不依无过。和尚之德类此。
具德中，言知犯者，作过缘成也。知不犯者，识治能也。知轻者，下四聚也。知重者，上二篇也。委识名种，知练相状，无纤乱也。
简德，初科，简解中。犯等四种，并见律文。非学不了，故制委识。犯、不犯通该篇聚，轻、重局分上下。名、种、相三，如忏篇分别。
言十岁者，俗年壮室，志干成立，随所处断，善离罗网。
简年中。以二十受戒，今满十岁，即是三十，故曰壮室。礼云三十壮有室。志干成立，谓有节也。处断离过，言其方能也。
无德不依者，依在钦重，诚由行解。累负人情，义无归向，故虽专独，非罪缘也。
无德中，初叙可依。累下，示不可依。累字，若作上声，则数为非义，若作去呼，则自不清白，并负弟子依赖之情。专独非罪，谓无师时，许不依止故。
二、就尼受，分文为二，即标、受也。
善见云：尼者，女也；摩者，母也。重尼故称之。智度论云：尼得无量律仪故，应次比丘后；佛以仪式不便，故在沙弥后。爱道经云：女人但惑色，畜众，知须臾事，故制依大僧。
就初标缘，释名如文。摩是天音，此云为母。重尼称者，以爱道为尼之先，即佛之母，故预同类相从为摩。如此世中皇姨、皇舅之类也。
第二，尼法，释标中，初科。如文，即指善见，佛呼爱道，人遂法之。预，厕也。如下，举例。皇即训大，父母之族，尊故称之。
文列仪式不便者，以男女染污，生议之先，依位列之，便屡接形。故割三众，次沙弥后。
次科。即智论文。依位列者，谓依五众次第，则男女相间，似于匹对，招世讥嫌，故云便屡接形。屡犹近也。接形谓男女交参。
引爱道经者，以禀质轻懦，情智近局。若不制依，喜随飘荡。故八敬之始，并得戒之缘；准法敬之，法还千载。深知机矣。
三中。初、叙报劣。若下，次、显须依。飘荡即放逸无拘。故下，三、彰益。八敬始者，最初爱道因之发戒。法还千载，善见云：若度女人，正法减半。佛令传敬，若能受行，还复千载。深知机者，美佛权巧也。
就后受中，依众分三。
释受，标中。言依众者，即尼三众。
其畜众羯磨、剃发法、出家法，俱如上僧中，唯加尼字为异。
初、授下众法，同上不出。
列释，初科。下众沙弥尼受法，同前僧中，故略不出。
律本：诸尼辄度人出家受戒，以不知戒相故，造作非法。佛言：应与学戒羯磨。十诵中，辄度妊身女人，过起，佛言：与二岁羯磨，可知有无。然六法净心，二岁净身。
二、就六法。初式叉者，学也；摩那者，法女也。标、法分二。
六法，标中。梵云式叉摩那，此翻学法女。
就标缘中，具列两相。初、净心者，以女人志弱，愚教者多，随缘造过，特由学浅；故特圣制，增位劝学。男子不尔，多堪苦缘，虽为难阻，不即陵坏。故僧位中，不曲制也。二、净身者。由曾出适，言归事人；后丧从道，怀胎受戒，诞育怀挟，讥过由生。故限二年，可知染净。是知学法为净心本，文列尽形者是也。约制有期，为净胎本，文列二岁者是也。两设其致，各有源矣。
释标中，三。
初、标举。
初下，次、别释。释净心。前叙尼有，增位谓别立一众，劝学即重加六法。男下，次明僧无，反尼可见。释净身。适即训往。归犹嫁也。后丧从道，谓夫亡而出家者。诞育谓生子，怀挟即抱持。
是下，三、结显。结净心。引后说相，既通尽形，证知修学。约下，结净身。引后结法，既局二岁，显是验胎。各有源者，即上二本。
就法分三。
释法，总分三者：一、缘；二、法；三、相。下文但释缘、相耳。
初乞缘中。
佛言：听十岁曾嫁及十八童女，欲二岁学戒者，
文列十岁曾归者，女人谓嫁也。十八童女者，处室未归也。有斯两缘，同学二岁。
制缘中，初科，初示缘异。处室谓室女；未归即未嫁。有下，次显学同。
此学法女，无戒体也，但受别教，位过沙弥。如上已解，恐忘故重言之。以人不解，谓分三众，有三戒体；实同而异，但增学也。何以明耶？依六法行，无过，听受；分有所犯，更从始学。或不学法，或学不满，或缺不行，并名非法，为佛所诃，义无辄受。
次科，初以义判。体同沙弥，无别戒体。指上解者，文见二下之首。以下，斥非。实同谓体一，而异即增学。何下，推所以。即明六法，增法检行，为受方便，义非发体。初叙如法。或不下，明非法。或不学者，谓都不受。学不满者，此虽曾受，年限未充。缺不行者，受已有犯，不复从始。如尼律中，并因起非，佛诃制戒，故云为佛诃也。
今行事者，多信意言，不遵制意。故有年末授学法，正朝进具；或具二年，中多缺犯。应更与戒，忽而不行。或少或多，杂乱难说。
三、辨行事，斥世中，初文，初通斥。故下，别列。年末授学法，正朝进具，即以两日以当二岁。应作四句：一、年缺行具；二、行缺年具；三、年行俱缺；四、年行俱具。忽不行者，谓慢教也。
亦有一师，当白四法，都卢成就，谓沙弥尼、六法、本法及大戒也，相共召之，名㮯樸戒。不知何出？此复何论？
次科。尼中四法，一白四受，故云都卢，此即方俗之语，犹言一并也。㮯音混，樸音朴，彼谓但一法受，㮯成樸质，不须更分渐次多端也。不下，正斥。上句斥无所据，下句明无可取。
今立正法，当顺律文，务取优长，百代无古。
显今中，初科。一、须合教。二、须理长，优即胜也。三、可垂世。百代无古，久而愈新，诚由有考，故至无穷。
六法女中，若全不受，若受有缺，或年不满：诸同一科，还如不受，不合进戒，阙尼一位。何有沙弥尼，径受具也？
次科，简非，正明中，初列非。受有缺者，即缺行也。诸下，总判。无沙弥尼受具之理，故例判不成。
若尔，沙弥不受，得受戒者？
答：不同也。一、无文开尼受已得具。二、男气刚正，有秉持故。三、为女弱，不能持戒，故生一位以为行本，今无本行，何得后受？四者，男无可试身胎，故不限于时月，女则反前，故须具学。
释妨。问中：沙弥不受十戒，直得具足，但僧得小罪，那与式叉不同？答中，初句总答。一下，别示，有四：初、即反显沙弥有文开故；二、显男位开则有益；三、明沙弥纵阙五、十，能以具戒即为行本，尼则不然，故加此位；四则易见。准知顿受唯许僧中，不开尼众。
问：不受五、十，直受六法，得不？
答：式叉以十戒为体，若容直受，则无所依，故不可也。
今约上文十岁、十八二女受学年满受具者，义须推之。如十八式叉，年初即受；明年十九，后年二十，正满两周，得戒定也。如是正月二日，乃至腊月晦日，皆得受具，可独在于正月元日也？不妨最小式叉，腊月尽日受学法者，犹是十八年内，沙弥尼受法得一日也；至明日，岁初，为年十九；一周学之，后年二十，与受大戒，判言为得。不违教相，验胎身净。岂与前减同日而言哉？
今义中，初通标。
如下，别举，初明年月俱满。如是下，次明年满日月不满。最小之者，实行一年一日，以腊月尽日，即当一年。不违教者，年数满故。可验身胎，以经年故。岂下，异古。前减即上所斥。然今虽减，与古全乖。不同日而言者，言与彼异也。
彼不行者，及至受时，僧问满不，尼徒无愧，唱言满、净。自诳不了，用受何为？况面奉佛，口行虚诈。何遽此急，恐失圣耶？然彼圣果，非虚言之所得矣。诫之哉！
三中，初叙谬。以僧中正受，先须问尼六法满净。满谓年具，净即行具。自下，正斥：初斥诳自。不了，谓不晓了。况下，次斥欺佛。何下，斥忽遽。以不行六法，欲速受具故。妄语障道，判非得圣。今时皆尔，五、十、六法，一并而受，便受具戒，必无得理。无戒满洲，正当今矣！
当诣僧中，偏露右肩，脱革屣，礼尼僧足，两膝著地，合掌。教作乞言：大姊僧听！我某甲沙弥尼今从僧乞二岁学戒，某甲尼为和尚。愿僧与我二岁学戒，慈愍故！三乞已。沙弥尼应往离闻处，著见处立。
彼尼众中作羯磨者应言：大姊僧听！彼某甲沙弥尼今从僧乞二岁学戒，某甲尼为和尚。若僧时到，僧忍听。与某甲沙弥尼二岁学戒，某甲尼为和尚。白如是。
大姊僧听！彼某甲沙弥尼从僧乞二岁学戒，某甲尼为和尚。僧今与某甲沙弥尼二岁学戒，某甲尼为和尚。谁诸大姊忍僧与彼某甲沙弥尼二岁学戒，某甲尼为和尚者默然，谁不忍者说。是初羯磨。
僧已忍与某甲沙弥尼二岁学戒，某甲尼为和尚竟。僧忍默然故，是事如是持。
就乞法缘，五仪具也。两膝著地，此长跪也，谓足指及膝拄地。律中，为身懦弱，互跪倒地，佛令立仪，与僧异也。今时腿地，犹胜大坐佛前也。
乞法中，初科，初总点五仪。两下，别释长跪。仍引本缘，明与僧异。腿，吐猥反，谓以股卧地也；据非跪仪，且胜大坐。
正行之前，须请和尚，以乞法中俱衔作故。
次科。文中不请和尚，而乞中牒之，故令先请，准僧词句。
文列大姊僧听者，以对异僧。必还从僧，亦无失也。兄姊皆先长之美号，得意在斯文乎。
三中，初明简异。必下，次示义通。必还从僧，谓牒大德，意在称美。今云大姊，深得本意。
文中著见处立者，恐成贼住。准相如上受具，长跪合掌遥祈亦得。
四中，初示制意。准下，示仪式。祈，求也。
三、召来众中示名相者，以远虽得法，不知何戒，故列相显。不与得罪，如律结之。
说相中，初科。由是遥被，故须示相。不说违制，故律结罪。
就相分三：初、标举总示；二、不得犯不净行，显示轻重；三、佛言下，分简位别，行通有无。
佛言：应唤来入众，与说六法名字。
某甲谛听！如来、无所著、等正觉说六法。
初总举中，显人尊法胜，何得不重也？
次科，总示中。举佛三号，欲示人尊，以彰法胜。
不得犯不净行、行淫欲法。若式叉摩那行淫欲法，非式叉摩那，非释种女。若与染污心男子身相触，缺戒，应更与戒。是中尽形寿不得犯，能持不？答言：能持！
不得偷盗，乃至草叶。若式叉摩那取人五钱，若过五钱，若自取、教人取，若自斫、教人斫，若烧，若埋，若坏色，非式叉摩那，非释种女。若取减五钱，缺戒，应更与戒。是中尽形寿不得犯，能持不？答言：能持！
不得故断众生命，乃至蚁子。若式叉摩那故自手断人命，求刀授与人，教死，赞死，若与非药，若堕胎，若𥜒祷咒术，自作，教人作者，非式叉摩那，非释种女。若断畜生不能变化者命，缺戒，应更与戒。是中尽形寿不得犯，能持不？答言：能持！
不得妄语，乃至戏笑。若式叉摩那不真实、非己有，自称言得上人法，得禅，得解脱、三昧正受，得须陀洹果、斯陀含果、阿那含果、阿罗汉果，天来、龙来、鬼神来供养我，此非式叉摩那，非释种女。若于众中故作妄语，缺戒，应更与戒。是中尽形寿不得犯，能持不？答言：能持！
不得非时食。若式叉摩那非时食，缺戒，应更与戒。是中尽形寿不得犯，能持不？答言：能持！
不得饮酒。若式叉摩那饮酒，缺戒，应更与戒。是中尽形寿不得犯，能持不？答言：能持！
就六相中，不分自别。
初、相中分二：不得犯不净行至释种女，明戒正体也；举本重劝，非正学体也。
次显轻重，初相，释戒，正明中。淫、盗等四，即本十戒，故云正体；望前已制，故云重劝。
问：此学戒，沙弥尼知，何重举耶？
答：非谓不知。前言重举，诫励增学也。如今师授，晓夕勖训，重述前言，何处更别有法也？
问中，欲显列相重举之意。答中。十戒已说，故曰前言；今复述之，故云重举。诫励增学，谓举前根本，劝后学法也。下引师训，例通重述。勖亦诫也。
二、若与染污男相触者，正是学宗。心须净晓。中必行缺，应从重受。故列形终，可不然乎？
次学法中。正学宗者，即今所受正戒摩触。须净晓者，净谓奉持无犯，晓即明达教相。
乃至众中故作妄语，戒、学别论，相天分也。五、非时食六、饮酒者，此无可对，直举学本，尽形行之。
释余相中，初例余三重。由下三中，并前举重戒，后明学法，故云戒、学别论。相天分者，谓同天地，高下易见。五下，次别释后二，但有学法，故无可对。
佛言：式叉尼，一切大尼戒应学，除自手取食授食与他。此学法女具学三法：一、学根本，即四重是；二、学六法，谓染心相触、盗减五钱、断畜生命、小妄语、非时食、饮酒也；三、学行法，谓大尼诸戒及威仪，并制学之。若犯根本戒法者，应灭摈；若缺学法者，更与二年羯磨；若违行法，直犯佛教，即须忏悔，不坏本所学六法。
三、就缘分别中。
大尼所奉戒应学者，增本位故，学相亦同。
三、简行，同法中，初文。增本位者，过沙弥尼也。
若尔，沙弥亦通万境，应名学士也？
答：学有渐顿，制有缓急。士则随境能防，虽犯无重加法。女则易为缘坏，增位尊彼沙弥，犯则随缺便补。如大僧行高德远，以所防多故；余四渐疏，故位随降，可通照矣。
问中。式叉同尼，故得名学；沙弥同僧，例亦应尔。答中，初二句通示。士下，别答，初明沙弥不名所以。由望大戒则为缓，望不增位故为顿，则学顿而制缓也。若准他文，亦名小学，但非本号，故没不彰。女下，次明式叉得名之意，则学渐而制急也。仍举五众所防多少，以显沙弥、式叉二位优劣，得名不同。
除自手取食授食与他者，有人解为二缘，今则不然。余行并同大尼，唯开不受授尼，不同尼从人受方与尼，有此异耳。若论不受、恶触，何得不无？戒下四众，罪不虚列。理自从人，方可进耳。
次释异中，初出古解。为二缘者，彼谓除自手取，即开自不受而食也；授食与他，开为他作能授人也。今下，次示今解。初约一缘，释通文相。不受授尼，对简大尼受已可授；准钞，亦据无人方开。若下，次斥古谬说。不受食戒下列四众，可验同制，义无辄捉。
此二，学法女具学三法下，文列三品，相极晓然。以今通诵，不识戒学，故为分之，无所解也。
三法中，初科，初指文显。以下，次示分意。无所解者，言易见也。
然古师相传，受六法者，加五条衣，以对下众著缦衣故。
辨服饰中，初文。然既位过小众，服饰宜殊，虽是古传，于义可取。
近人行事，是沙弥者，例著五条；至于六法，还同本服。是则律崩法坏，渐讹替也。为师为匠，俱行谄附，密诱沙弥，不觉灭法。以多论文，沙弥二衣：一当安陀会，拟常务也；二当郁多罗僧，拟入众也。若是正衣，不应云当。故以位分上下，衣服标异也。律无明断，故有斯渐。
斥滥中，初科，初叙讹。沙弥著五条则僭于上，式叉同本服，则屈于下。是下，正斥。谄附谓私于己徒。密诱谓容其僭滥。下引多论，证知非法。当字去呼，代也。故下，结上相传。律下，究讹所以。故有斯渐，谓渐讹也。
复有一师，沙弥所服全同具戒，以制三衣本为寒耳，大僧蒙给，可简下众？故齐给三。
次科，初叙非。大小同服，本制为寒，义无简小。
今解不然。缘起制僧，下众非制，必随时服，教所不禁。若是未具已受三衣，不应大戒更示三号。钵亦如此。体是下位，供奉为务，僧器受用，自足形有。纵有依持，法终未具。理必衣、钵，大受时须，如文所列。至于出家十戒非制，故不问也，即三衣、钵也。
次今解中，初叙僧具。缘起制僧，即衣犍度为比丘制。随时谓随寒热单重换易。若下，次明小众不许。初以理难破。以受具问难，先示衣、钵，必先加受，岂得后示？可验前无。钵亦例同，但可依持，未可即用，准用僧器。纵下，示乖法。理下，示正仪。大受时须，谓受大戒，方制具故。如文列者，即羯磨词中牒衣、钵故。至下，取反例。十戒不问，显非合具。即三衣、钵者，转释十戒所不问事。
三、明授大戒法，就文分二。
佛言：有八敬比丘尼、善来比丘尼、破结使比丘尼；羯磨受中，有遣信比丘尼、十岁曾嫁比丘尼、十八童女二岁学戒二十众比丘尼、边方义立十众比丘尼。前二唯局佛世，后五通于像、末。
初标缘中。列诸受相，略为四种，广列为七。八敬、善来、破结、羯磨也，前三如上已释，后一离分为四，相如上显。然此羯磨，后代所行，须知缘法。
三、大尼，标缘中，初科。诸受前三局一，羯磨开合，故略四广七。前三后四并指前者，即总义中。上即指略，然下，叙起。羯磨之言，通含四受。
遣信受者，法预尼也。价直半国，梵行难，故开。今时所量非类，故闭也。
遣信中，初示本缘起。法预即尼名。价直半国，言有美貌也。今下，明后不开。所量非类，谓设有姿态，必不能及。
十岁曾归者，由经奉给，有持戒能，加学十二，进受大戒。此则互说不同。
曾归中，初文。叙本开意，盖取有能。互说不同，即如下引。
如多论云：十二得戒者，夫家役使，堪忍苦缘，加厌本事故。僧祇云：先嫁任苦，加有黠慧，故开成受。
次科，多论、僧祇。并据十二，皆取堪任，同今四分。黠慧即厌本事。
母论中：十岁嫁者，度出家已，二岁学沙弥尼戒；又二岁与式叉戒，满具已后，得与大戒。计此年十四是也。
母论。又加二岁，部计不同。
承有论云：女年十岁曾嫁归者，与十二岁学六法，满已与受戒也。曾忆见文，近忘不知何部。有弥沙塞师从中国来，亦云年二十二当与受具。
传闻中，初叙所闻。嫁归语重，疑是写剩。曾见后忘，示同众人故。有下，取人为证。弥沙塞即五分部师。详彼部意，由曾出嫁，沾染尘缘，加十二岁学法磨炼，或其然也。
既有斯异，明须详审。然从多文，年十二得。至时观量，堪持戒否。
三中：初结前；然下，示所取；至下，诫观机。
三、十八童女，如常行之。
十八童女，如文所明。
四、边方义立僧尼各五。自宋已前，史籍不载，及后扬辇，还依中国，如前明也。
义立中。佛教后汉时来，曹魏之时，立僧受法，尼唯一众边受。至宋元嘉十年，僧伽跋摩至于扬都，求集西尼，立二众受，故云还依中国。自此为始，则知尔前史籍不载。辇谓天子都处。指如前者，见总义中。
就正受中，又分为二：初、明本法；二、就僧受法。
正受，标分中。先尼中受，故云本法，为后僧中正受方便。亦由报弱，故立阶渐。
就初。尼中，前具诸缘，如僧无异；后加正本，大同僧中。异者重解，余可知也。
本法中，初文。前缘即请师等八法。后加即白四正受。同不两繁，异须重解。
佛言：尼满十二岁欲度人者，应具修威仪，礼诸尼僧足，如大僧法三乞已。文同故不出。其度沙弥尼、式叉尼、大戒尼，并须别乞，以年年度弟子犯罪故，或舍畜众法等故。
佛言：尼僧当观此人，堪能教授二岁学戒、二事摄取者，当与羯磨。文亦如上。若不堪教授摄取者，羯磨非法。
前畜众中。尼为师傅，加僧二岁者，显志弱，累年为德也。女人多态，乐畜徒侣，犹本习也。如律上下，为畜弟子，制二十余戒。年年度人，不能教授，多违犯故。随度，制畜众法，命尼众量之也。
牒释中，初科。初释加岁，与僧不同。累犹多也。女下，次明制乞，反其女习。仍引律文，以彰教意，即尼戒本•单提篇中上下文也。今略列名：一、度妊身妇；二、度乳儿妇；三、度年未满二十女；四、十八女，不与二岁学法，即与受具；五、与学戒不满；六、学戒满不与受；七、小年曾嫁，不满十二；八、小年学满，不白众辄与受；九、知彼不白而辄与受；十、多度弟子，不教二岁学法，不以二法摄取；十一、不二岁随和尚；十二、尼僧不听而授人戒；十三、自未满十二岁为和尚；十四、年满十二，众僧不听，自授人戒；十五、尼僧不听而谤僧有爱等；十六、父母夫主不听，辄与受；十七、度忧愁、瞋恚女；十八、劝式叉舍学法与受戒；十九、从式叉求衣与受戒；二十、不满一岁授人戒；二十一、与本法已，经宿方往僧中受。
佛言：若十岁曾嫁，二岁学戒，年满十二；若十八童女，二岁学戒，年满二十者：应与授戒。
具修威仪，教言：大姊一心念！我某甲求阿姨为和尚，愿阿姨为我作和尚。我依阿姨故，得受大戒。慈愍故！三请已。
答言：可尔。
乃至请二阇梨、七证戒人，亦尔。
就乞法中，云阿姨者，以重和尚，同爱道故，是佛母妹，同号姨母也。
次科。阿，安葛反，即尊上之言。同佛姨母，名重可知。注中二事，即法、食也。
佛言：当安受戒人离闻处，著见处立。
是中戒师应问言：谁能与某甲作教授师？有者答言：我某甲能。应作白差，如是言：大姊僧听！彼某甲从和尚尼某甲求受大戒。若僧时到，僧忍听。某甲为教授师。白如是。
当起，礼尼僧足已，往受戒者所，语言：妹！此是安陀会，此郁多罗僧，此僧伽梨，此僧祇支，此覆肩衣，此钵多罗。此衣、钵是汝有不？答言：是。
妹听！今是真诚时、实语时。我今问汝，实当言实，不实当言不实。汝不犯边罪不？谓曾受五戒、八戒、十戒犯四重已，及受大戒犯八重已，还俗讫，今重来者，名边罪人。应答云：不犯。以下难遮，并准上问，以彼此不解者非问答故。
汝不犯净行比丘不？汝非贼心受戒不？汝不破内外道不？汝非黄门不？汝非杀父不？汝非杀母不？汝非杀阿罗汉不？汝非破僧不？汝非恶心出佛身血不？汝非非人不？汝非畜生不？汝非二根不？并答言：非。
汝字何等？答言：某甲。
和尚字谁？答：字某甲。
年岁满不？答言：满。
衣钵具不？答言：具。
父母夫主听汝不？随当时有者言之，不得两牒。若无，言：无。
汝不负债不？答言：无。
汝非婢不？答言：非。
汝是女人不？答言：是。
女人有如是诸病：癞、痈疽、白癞、干痟、癫狂、二形、二道合、道小、常漏大小便、涕唾常流出。汝有如此病不？
并答言无者，又应告言：如我向问汝事，僧中亦当如是问。如汝向者答我，众僧中亦当如是答。
佛言：彼教授师问已，来至众中，舒手相及处立已。应作白召言：大姊僧听！彼某甲从和尚尼某甲求受大戒。若僧时到，僧忍听。我已教授竟，听将来。白如是。即遥语言：汝来。来已，为捉衣钵，令入僧中。
当礼僧足，在戒师前，两膝著地，合掌。教师教乞言：大姊僧听！我某甲从和尚尼某甲求受大戒。我某甲今从众僧乞受大戒，和尚尼某甲。愿僧济度我，慈愍故！如是三乞。
彼戒师应白言：大姊僧听！此某甲从和尚尼某甲求受大戒。此某甲今从众僧乞受大戒，和尚尼某甲。若僧时到，僧忍听。我问诸难事。白如是。
彼戒师应问言：汝谛听！今是真诚时。我今问汝，有当言有，无当言无。
汝不犯边罪耶？汝不犯比丘耶？汝不贼心受戒耶？汝不破内外道耶？汝非黄门耶？汝不杀父耶？汝不杀母耶？汝不杀阿罗汉耶？汝不破僧耶？汝不恶心出佛身血耶？汝非非人耶？汝非畜生耶？汝非二形耶？并答言：无。
汝字何等？和尚字谁？年岁满不？衣、钵具不？父母夫主听汝不？汝不负债不？汝非婢不？汝是女人不？女人有如是诸病：癞、痈疽、白癞、干痟、癫狂、二根、二道合、道小、大小便常漏、涕唾常出。汝有如是诸病不？并随有无，具须答已。
彼戒师当随机示导，令发增上心，使具本法已。
应白言：大姊僧听！此某甲从和尚尼某甲求受大戒。此某甲今从僧乞受大戒，和尚尼某甲。某甲自说清净，无诸难事，年岁已满，衣、钵具足。若僧时到，僧忍听。僧今与某甲授大戒，和尚尼某甲。白如是。
大姊僧听！此某甲从和尚尼某甲求受大戒。此某甲今从僧乞受大戒，和尚尼某甲。某甲自说清净，无诸难事，年岁已满，衣、钵具足。僧今为某甲授大戒，和尚尼某甲。谁诸大姊忍僧今为某甲授大戒，和尚尼某甲者默然，谁不忍者说。是初羯磨。
僧已忍与某甲授大戒竟，和尚尼某甲。僧忍默然故，是事如是持。
后就正受，缘须五义：一、对时；二、约众；三、明界；四、立法；五、料简。
初中，律制即日往僧中，若经宿者得罪。
正受，义门，对时中，初科。文如前引。得罪即犯提。
问：失本法不？
答：不失也。法由舍故，隔日非解。
问中。上云得罪，不言法失不失。答中。初句直判，下二句示意。解亦舍也。
若尔，更新本法，即用故受？
答：文不明出，亦任取之。虽故法在，而是佛制，义有涉疑，舍受如法；如诸疑相，皆佛所听故也。
转难中。法既不失，为重受本法，为不须耶？答中。初约两通答，谓再受、不受二皆得也。虽下，次约重受答。以违制教，得否不决，故云涉疑。言舍受如法，谓对首作法，舍前本法，重新更受。下举疑例，如律治故伽蓝，不知净地所在，又先结大界，后结戒场，又大界结不如法，标相漠落，并令解已重结是也。
二、约众数者。
有人行事，作本法已，将三两尼送至僧中，与受大戒。便立义云：尼在僧中，全不秉法，何劳众往？界亦不须。纵文列二十众者，前后列之，非一时也。
第二，引古中。文出三过：一、不知此法二众同秉；二、不知同秉，各依法界；三、妄通律文，律有二十众比丘尼，彼谓本法、正受，共为二十，故云前后列也。
今量不然。尼之依僧，受随一也。尼有犯残，皆二部僧中具明行法，或八人、四十人同秉羯磨。法是僧执，所为在尼；评问和忍，义通两众。何容至受，遂分彼此？故律文中二部僧具足满者，就大僧中明之，岂同前也？况复五分正文十尼将往,四分亦云彼尼僧应将诣大僧中，并不可减略也。
今解中，初句直破。
尼下，申理。初明须众及界。举随例受。随即悔残，如戒本中明列人数，故不可异。前与半月，僧尼各四，即八人也；后正出罪，僧尼各满二十，故四十人。问和通两众者，即显同秉，义须结界。故下，次通律文。岂同前者，正破古解，同前本法而言二十也。况下，引证甚明，足彰前谬。
三、明界者。
有人不立，由法在僧。
第三，释中，初科。彼谓尼不秉法，故不须界。
今解须界。以法是两众所持，既行僧事，义无自然。虽是僧作，尼开重结，诸律所听，明有事故。如五百问重结之，不相叉者，恐出僧外，非成同法。
次科，初立理。虽下，引证。诸律听者，即是善见及下五百问，彼云：僧尼重结，得。不得相叉。谓界相须等。准非同法，虽叉无害。
四、立法仪式。
然行事者，纷纭意言。谨依五分，彼十比丘尼将本法者，至大僧中，在前相对，与受戒也。
第四，诣僧法中，初通斥。谨下，示仪。五分明文，反前臆度。
今时行者，僧尼单列，各面相对，本法在中。然据外相，不无议涉。纵容取中，义亦通成。当僧在上位，前后丛坐，尼众在下，还聚一处。使尼教师引本法者从僧次礼，然后在僧戒师前，如文乞等。
次科，初出异。然下，立法。僧尼相对，尊卑抗敌，故生讥毁；然于礼乞对受，事有不便。纵容取中，是今裁度，中犹当也。二众同行，上下丛坐：一、位有伦序，二、行事顺便。
五、料简中。
问：本法尼已闻白四，得闻余法不？
答：已闻应开；但是未具，至于僧中所有加结，不预僧例。若得在者，用僧何为？要由僧作，方成尼具，故知异也。正作结界，须自然外。后加白法，一一召入。
第五，初问中。余法谓尼结界，本法尼得同闻否。答中。初、明不合。已闻应开是纵，未具不预即夺。僧中加结，谓往僧寺尼结界时。若下，二、简异。谓若许在众同法，则即是大尼，何劳僧受耶？正下，三、示制度。谓结界时，令本法尼出六十三步外等。
若尔。未预僧法，全是无戒，在内何妨？
今解：此尼不同下众全未得法，故须消息，中间人也。故律中明名本法者，为比丘尼，相滥具戒。然未预僧法，何名具也？
次难中。既无具戒，义同小众，体不足数，何妨在界？今下，释通。初定名。消息犹言详度也。中间人者，非大小所摄故。故下，示义。初明非小，名字去呼。然下，次显非大。
如僧史说，求那跋摩传中，尼戒大僧中生。假令不作本法，直从僧受亦成，但犯罪耳。律无正断，而是所通。以事证知，故知僧中大须立法，方发彼戒。若不能结界，二众不满，中容非、别。众用界分，若不约之，虽来无用，受定难克。宁可本法不成，事通得不；必若僧法有缺，定判虚行一世。又须诫哉！
引劝中，初引传文。即宋元嘉中，师子国八尼来，问跋摩曰：宋地未经有尼，何得二众受戒？今引跋摩答词。律无正断，谓无不作本法不得之文。
以下，准诫。叙缘成。若下，显非法。中容非、别，谓设二众满，须看不足、别众两相。众用界分等者，出须界所以，谓若无界限，不知和、别，则无僧用。克，获也。宁下，结断得否。无体妄持，故曰虚行。
就文分三，缘、法、相也。
初缘有四。
五分律云彼和尚、阿阇梨复集十比丘尼僧，往比丘僧中。在羯磨师前小远，两膝著地，乞受具戒等。义准尼僧自结大界，护别众过等。
律无正文，准前具有。
应教言：大德一心念！我某甲今请大德为羯磨阿阇梨，愿大德为我作羯磨阿阇梨。我依大德故，得受大戒。慈愍故！三请已。彼应如上答：可尔。
一、明请师。虽律非制，当时必须；若不告情，何由妄作？此即义有文无也。义理加之。
牒释，缘中，请师。律文不出，义准僧中加之。义有文无，显知是略。
佛言：彼受戒者礼僧足，两膝著地，合掌。教乞言：大德僧听！我某甲从和尚尼某甲求受大戒。我某甲今从僧乞受大戒，和尚尼某甲。愿僧拔济我，慈愍故！三说已。尼教授师当复本座。
二、教乞戒，应尼教师如法教之。情必懦者，如十诵云：因式叉尼语不正故，余人便笑，开余人代乞者，得戒。
二中，初释自乞。情下，次许代乞。懦谓懦弱。
此中戒师应索欲问答讫，应如是白言：大德僧听！此某甲从和尚尼某甲求受大戒。此某甲今从僧乞受大戒，和尚尼某甲。若僧时到，僧忍听。我问诸难事。白如是。
三、戒师和白法，如文可知。
三中。文云大戒，望小为言。
应安慰法如上已，便语言：汝谛听！今是真诚时。我今问汝，有当言有，无当言无。
汝不犯边罪耶？汝不犯比丘耶？汝非贼心为道耶？汝非坏二道耶？汝非黄门耶？汝非杀父耶？汝非杀母耶？汝非杀阿罗汉耶？汝非破僧耶？汝不恶心出佛身血耶？汝非非人耶？汝非畜生耶？汝非二根耶？并令识相，分明显答；以不解故，无由得戒。
汝字何等？和尚字谁？年岁满未？衣、钵具足不？父母夫主听汝不？汝不负人债不？汝非婢不？汝是女人不？女人有如是诸病：癞、痈疽、白癞、干痟、癫狂、二根、二道合、道小、大小便、涕唾常出。汝无如是诸病不？并随前事，有无具答。
四、正明问难遮中，如前显。父母、夫主先问有无，有，问听不；无，不须问。奴婢罪名，士女同讳，僧是知法，义须转势也。二根下病，非女五也，世俗所讳，僧尼同耻，不问亦得。故僧祇中僧问遮法，除女隐处也，以彼此怀惭，失弘诱相耳。
四中，初科，初通指。父下，略释。释父母听否。释奴婢。俗礼以有罪者为奴婢，故云罪名。转势裁问，如前已明。释非女。五相难分：二根，一也；道合，二也；道小，三也；常漏便利，四也；涕唾常出，五也。世下，教转问。仍引僧祇，证知多耻。
汝学戒未？即应答言：已学戒。
复应问言：清净不？复重答言：清净。
复应问余尼言：某甲已学戒未？余尼答言：已学戒。
重问言：清净不？余尼重答：清净。
问学戒及清净相，文列为二；如能长引，一时俱答亦得。乃至遮难长诵、长答，前后交乱，但应十三及诸遮者，义并通也。今时钝弱，随问不解，何能引答？不妨鹦鹉逐语而声，终未解意，还同不语。如是例之。
次科，初点文。云列二者：先问学戒，谓受六法；后问清净，谓中间无犯。如下，示总答。例余遮难，并别牒而问，通用一答，但取相解，无非成法。若不解者，虽复别答，反例不成，故云今时等。引答谓长问而总答也。
戒师应略说发戒方便，如大僧受戒中所说，以得戒在大僧，理须知正法。
羯磨云：大德僧听！此某甲从和尚尼某甲求受大戒。此某甲今从僧乞受大戒，和尚尼某甲。某甲所说清净，无诸难事，年岁已满，衣、钵具足，已学戒清净。若僧时到，僧忍听。僧今为某甲授大戒，和尚尼某甲。白如是。
大德僧听！此某甲从和尚尼某甲求受大戒。此某甲今从僧乞受大戒，和尚尼某甲。某甲所说清净，无诸难事，年岁已满，衣、钵具足，已学戒清净。僧今为某甲授大戒，和尚尼某甲。谁诸长老忍僧与某甲授大戒，和尚尼某甲者默然，谁不忍者说。是初羯磨。三说如上，问成就已。
应言：僧已忍为某甲授大戒竟，和尚尼某甲。僧忍默然故，是事如是持。
授已，亦如上为说记春、夏、冬时节，示语云。
授戒相中，前列八重，中列四依，后明结付。
释相，总分中。初八重、四依，各有标目。从汝已受戒下，即结付也。
应语云：族姓女听！此是如来、无所著、等正觉说八波罗夷法，犯者非比丘尼，非释种女。
不得作不净行、行淫欲法。若比丘尼意乐作不净行，行淫欲法，乃至共畜生，此非比丘尼，非释种女。汝是中尽形寿不得犯，能持不？答言：能持！
不得盗，乃至草叶。若比丘尼偷人五钱，若过五钱，若自取、教人取，若自断、教人断，若自破、教人破，若烧，若埋，若坏色:彼非比丘尼，非释种女。汝是中尽形寿不得犯，能持不？答言：能持！
不得故断众生命，乃至蚁子。若比丘尼故自手断人命，若持刀与人，教死，赞死，若与非药，若复堕人胎，𥜒祷咒诅杀，若自作，若教人作：彼非比丘尼，非释种女。汝是中尽形寿不得犯，能持不？答言：能持！
不得妄语，乃至戏笑。若比丘尼非真实、非己有，自称言我得上人法，我得禅，得解脱、三昧正受，得须陀洹果、斯陀含果、阿那含果、阿罗汉果，天来、龙来、鬼神来供养我，此非比丘尼，非释种女。汝是中尽形寿不得犯，能持不？答言：能持！
初止持中，大如僧中，但阙喻耳。
释八重，总指中。言阙喻者，据文，前别列八重，后总举四喻。四分文阙，故引五分足之。
就杀戒中。堕人胎者，谓初七日后，凝滑精段，随落皆重。由识托之，失所依故。
杀戒中，初科，初示分齐。初七日后者，举其最始。由下，示犯意。
𥜒祷如前。
次科。𥜒，魅也。祷俗呼为到，非。
言咒咀者。咒谓言辞誓约，不得违越，咀谓结鄙恶言，私骂令受。由彼过业与妄相应，遂令衰弱，渐就瘦死也。
三中，初科，初释文。由下，示意。过业谓过去结业，与今会遇，故或有中者。
多为咒字音周又，误也；如文音粥，周六反之。咀字，误也，此乃音叙，即咀嚼之咀也；字须为诅，阻虑反。知无益谈，居世须耳。恐俗轻也。
次科。初咒音周又，字声俱误；如文，字须从示，声宜音粥。检今字书，咒字正是咒诅，祝通咒粥二音，谓祭祀、祝赞，应是后改，疏依古韵。诅字从言，有从口者，字音俱别。为遮文字学者，专攻名相，无补于道，故云无益谈也。复虑不学，空然无知而自足者，故云居世须耳。
不得身相触，乃至共畜生。若比丘尼有染污心，与染污心男子身相触，从腋以下、膝以上，若捺，若摩，若牵，若推，若逆摩、顺摩，若举，若下，若捉，若急捺，此非比丘尼，非释种女。汝是中尽形寿不得犯，能持不？答言：能持！
不得犯八事，乃至共畜生。若比丘尼有染污心，受染污心男子捉手，捉衣，入屏处，共立，共语，共行，身相近，共期，犯此八事：彼非比丘尼，非释种女，犯八事故。汝是中尽形寿不得犯，能持不？答言：能持！
不得覆藏他罪，乃至突吉罗、恶说。若比丘尼知他比丘尼犯波罗夷罪，若不自举，不白僧，若众多人；后于异时，此比丘尼若罢道，若灭摈，若遮不共僧事，若入外道，后便作是说我先知有如是如是事：彼非比丘尼，非释种女，覆藏重罪故。汝是中尽形寿不得犯，能持不？答言：能持！
不得随举比丘乃至守园人及沙弥。若比丘尼知比丘为僧所举，如法如律，如佛所教，不随顺，不忏悔，僧未与作共住，而随顺是比丘，诸比丘尼谏是比丘尼言：汝妹知不？今僧举此比丘，如法如律，如佛所教，不随顺，不忏悔，僧未与作共住。汝莫随顺。是比丘尼谏是比丘尼时，坚持不舍，是比丘尼当三谏，舍此事故，乃至三谏舍者，善；不舍者，彼非比丘尼，非释种女，由随举故。汝是中尽形寿不得犯，能持不？答言：能持！
就后重，初分六：初、不得相触乃至畜生，轻重合论，俱不应也，此深防之言；二、若尼染心以下，方显重位，识限相也；三、此尼非女者，显已越灭圣心也；四、是中尽形者，约报持也；五、能持不者，举相以示；六、答能者，自誓从约，义无后犯。余三例尔。应须引缘解文，恐繁故也。广如注尼戒本中。
后四重中。
但释摩触，节文为六，余三例之。初中。非人犯兰，畜生得吉，故云乃至。轻犹不得，况作大重，故曰深防。三中。越即是违，灭即毁灭，越灭圣心，则非其族也。六中。约即制也。
余下，指例。应下，示略。广下，指广。注尼戒本，其文已亡。
五分云，说八重已，总说四譬。应如是告言：族姓女听！如来、无所著已说八波罗夷法，又说四种譬喻：若犯八重，如断人头已，不可复起；又如截多罗树心，不更生长；又如针鼻缺，不堪复用；又如析大石分为二分，不可还合。若比丘尼犯八重已，不得还成比丘尼行。汝是中尽形寿不得犯。
总显四喻，其相如前；但后四重，还前种类。
释喻中。八重而列四喻，以后四重，种类摄故：触、八，淫类；覆、随，妄类。
有人读文，不识后四名作何戒？文中具显。犯摩触故，犯八事故，覆重故，随举故。神思高浮，不著字读，何由晓也。
示名中：初叙迷名；文下，列示；神下，结责。高浮谓恃俊轻易，故读文不细。
又应告言：族姓女听！如来、无所著、等正觉说四依法，比丘尼依此得出家，受大戒，成比丘尼法。
依粪扫衣，比丘尼依此得出家，受大戒，成比丘尼法。汝是中尽形寿能持不？答言：能持！若得长利，檀越施衣、割坏衣，得受。
依乞食，比丘尼依此得出家，受具足戒，成比丘尼法。汝是中尽形寿能持不？答言：能持！若得长利，若僧差食、檀越送食、月八日食、十四日食、十五日食，若月初日食，若众僧常食，若檀越请食，应受。
依树下坐，比丘尼依此得出家，受大戒，成比丘尼法。汝是中尽形寿能持不？答言：能持！若得长利，别房、尖头屋、小房、石室、两房一户，得受。
依腐烂药，比丘尼依此得出家，受大戒，成比丘尼法。汝是中尽形寿能持不？答言：能持！若得长利，酥、油、生酥、蜜、石蜜，应受。
说四依中。树下依者，非兰若中，尼轻易陵，不行此教，何妨余树得受头陀也？如五分说四依，无树下坐，改云依粗弊卧具也。四分文同，义非兰若，以多难故。
四依中，初科。尼不许独居兰若，故树下依，必在聚落。如下，引异。彼律第三僧尼不同。粗弊，去奢靡也。
如僧祇中：尼受具已，为说八重、十九残法、三十舍堕，乃至随顺法也。
次科。僧祇制三篇，前二戒分，提是威仪之首。僧残多四分二戒。乃至随顺者，即四重后，各有劝持文，寻之可见。
汝已受大戒竟，白四羯磨如法成就，得处所，和尚如法，阿阇梨如法，二部僧具足满。汝当善受教法，应劝化作福、治塔、供养众僧。若和尚、阿阇梨一切如法教授，不得违逆。应学问、诵经，勤求方便，于佛法中得须陀洹果、斯陀含果、阿那含果、罗汉果。汝始发心出家，功不唐捐，果报不绝。余所未知，当问和尚、阿阇梨。
应令受戒人在前，余尼在后而去也。
释衣药受净篇，篇目。衣总二衣，药含四药。衣中：受通制听，三衣、百一；净局听教，唯收诸长。药中：受该四药，手、口不同；净唯七日，但收长药。
上明受戒法仪，摄法在己，义须将护。前境通漫，未可随彰，故约形有，用收行相。然身口之累，在生为重；受纳将摄，多随妄心；随妄染神，未卒清荡。是以大圣设法防之，欲使形备法仪，心存正观，折挫我慢，祛遣鄙杂。衣药设致，大意如此。
本文，来意中，初结前篇。义下，生后意，又二。初叙从要立法。将护即随行。前境漫者，遍尘沙故。形有即身口。然下，次显治病有功。初叙病。身口累者，谓衣食也。多随妄者，谓自任也。是下，明药。形备等者，外正内明，任运使尔。我慢是惑。鄙杂即业。挫，则卧反，摧也。祛，去鱼反，谓拂除也。
就文以判，正宗第三。衣药相交，且分为二。初明制畜，必须受持，谓衣、钵、坐具也。二、明听畜，随缘有无，则受净衣、药等。就此二事，自分二段。
总判中。相交谓交参也。制唯对受，但局衣、钵；听兼受净，则通衣、药。二事分二，即制、听也。
初中二，前明衣缘本制，后明受持行护。
就初标章，多畜衣下，广分所以，约为十门：初、制畜三衣意；二、求财法；三、明色相；四、明衣量；五、重单相；六、条相多少；七、长短相；八、作衣法；九、补治法；十、护敬受用法。
制门，衣缘本制，标分中。初标章者，即受衣法也。
时诸比丘多畜衣服，佛言：当来善男子不忍寒苦，畜三衣足，不得过。僧祇云：三衣是沙门贤圣标志故。萨婆多云：为五意故，障寒热、除无惭愧、入聚落、在道行生善、威仪清净故，方制三衣。
初门，如律中说。如来因诸比丘畜长，不自节约，是以初夜著一衣，乃至后夜著第三衣，明旦因制，如衣法初。
制意，本律中，初文。因诸比丘，即六群等。乃至者，略中夜著第二衣。缘起在犍度之首，故云初也。初、中、后夜渐觉阴寒，故令阿难取三法衣，次第重著。
始于仙苑度五比丘，善来之唱，三衣被体，何有重制者？由圣制法衣，年岁已久，随缘运造，章服不同。教网创弘，多从道务，至于仪服，盖非本致，由使诸滥次第生焉，不可怪也。
次科，初叙难。仙苑即鹿野苑，婆沙云：施鹿林，梵摩达王以树林施众鹿故。亦号仙人论处，罗胜仙人始于彼转法轮故。意云：初时已具，后衣法中，何以复制耶？由下，释通。初叙年赊事变。教下，出变所以。急于修证，趣得覆形，不暇如法，遂致讹滥。
文引僧祇贤圣标帜者。律云欲应袈裟服，当调伏结使，故非凡恒所服也。又贤愚中：坚誓兽王，猎者披袈裟故，不言致射。既被箭已，忍痛至死，但言：著袈裟者，当于生死疾得解脱。
僧祇中，初文。引四分偈，显非凡服。上二句云：怀抱于结使，不应被袈裟。结使即见思惑，体是三毒。次贤愚经云：佛告阿难，古昔无量阿僧祇劫，此阎浮提，于山林中，有一师子，名迦罗毗，躯体金色，光相明显。时猎师剃头著袈裟，内佩弓箭，以毒箭射之。师子惊觉，即欲驰害，见著袈裟，念言：此人不久必得解脱。所以者何？此染衣者，三世圣人标相。我若害之，则为恶心向三世贤圣。便说偈曰：耶罗罗婆奢沙娑诃。乃至猎师剥皮奉王，王求仙人解说上语，云：耶罗罗者，云剃头著染衣人，当于生死疾得解脱；婆奢沙者，云如上人皆是贤圣之相，近于涅槃；娑诃者，云如上人当为诸天世人所见敬仰等。
余如事钞广引经证。至时牵挽庄严辞句，共相显发，令听信奉，可不好事？但莫专执，如何非道。只执不著，最是妄本。如此觉之。
次科，初指广。见二衣篇。至下，劝引。牵挽犹援引也。但下，破执：上二句破所执，次二句破能遣。执是病，遣如药，病去药存，药还成病。复是法见微密难除，故云最也。下句诫观察。学者至此，慎勿强会。汝今惰学，尚未有执，将何为遣？况令遣遣，必非己分。自非定慧照达名相，一切缘生，则终日谈玄，未说一句，终日执卷，未始看文，犹如挥手于空，可谓如如不动。若斯传演，何往不通？
如多论中五意最好，论解佛语，多从理故。初云一衣不能障寒，三衣能故。如是除无惭愧者，由常一衣，染净通著，惭愧不生，以随三用，各有法式，屏露行护，发生善心故。三者，由僧伽梨随聚方服，能生物信故。四者，若在道行，反披高揲，敬护如塔，幽显怀德故。五、威仪清净者，四仪受用，各有所在。
多论，初标叹。初下，引示。初意障形，二即灭恶，余三生善，三、四生他善，五生自善。如是下四，例前并云一衣不能，三衣能故。随三用者，下衣作务道行，中衣入众法食，上衣说法入聚。发善心者，此生自善，下生他善。反披高揲者，四分聚落外令反著衣，僧祇不著者，擗褺举之。幽即非人，显即人也。威仪清净，言无过也。
上解三意，须识三名。广如事钞，今略解示，恐未见钞，依此略得。
释名，标中。初句结前，三意，谓须三之意。指广显略，意令对照。
如多论解此三名者，为现未曾有法故，九十六道无此名也。如安陀会者，本中梵音，此方无名体相，知从何译？故古翻经多异传者，莫非此致。
叙无翻中，初文。引论，明出自圣心，非凡所测。如下，略举一名，以显多译，余二例之。
如三衣名，总号袈裟，俗无其字，但随音出。梁时安大师云道服也。然袈裟者，本翻染色，实非衣名。故律文云应作袈裟色，即坏色也，何干名体？故六味中有袈裟味，可是衣也？如十诵中翻为敷具，谓三衣相方，若毡席也。四分翻者，以为卧具，如今被衾，若渐亲也。如多论云：卧具者，是三衣名。如戒疏解终非本服，不知何名。
次科，初示名通。三衣同名，故云总号。增一云：如来所著衣，名曰袈裟。华严•净行品云著袈裟时，当愿众生等。俗无字者，梵语借音，但作加沙，后谓之衣，故篇、韵中例添衣字。
梁下，又二。初引人语。应是襄阳道安法师，然安出晋朝，而云梁者，未详所以，或恐梁朝别有安师。然下，评量。道服之言，殊非对译。袈裟染色，名体全乖。引四分彰非，举六味反质。准涅槃经甘苦辛酸咸淡，是为六味，不云有袈裟味，不知何出。
如下，次引教文。二律并取方相以翻。多论所释，止定其名，未知袈裟从何为目。仍指戒疏，见舍堕中。彼云：但以三衣总号，此土先无，不知何物；而广长之相，同此被敷，故即相翻，云卧具等。余广如彼。
今随别显，薄知其用。如俗衫裤衣裳，及至释名，则云上曰衣，下曰裳也。知是何物？得分便已。又且诸色界天行梵行故，皆著斯服，本非人衣，知何名目？
别显中，初科，初标示。下引诸文，各据一相，故云别显。此无其物，名不可考，故云薄知，薄犹略也。用即功用，如离染等。如下，举例。初举俗名以例无实。释名，汉刘熙撰。字书皆尔，不独一文。物本无名，随义强立，且分别相；考名求实，罔测其由，故云知是等。又下，次举天服以显难知。
如大集名离染服，贤愚名出世服。
次科，通名中。大集、贤愚，名异理同，与下杂记离尘、消瘦、莲华等，无非远离、解脱之意。
四分名三法衣，是轨用之名，被则心行正法。故文云：虽被袈裟服，不能除怨恨，则不应此衣。
四分，标名示义。心行正法，不出二持。仍引文证，即律•拘睒弥犍度偈云：虽有袈裟服，怀抱于结使，不能除怨害，彼不应袈裟。结使已除灭，持戒自庄严，调伏于怨仇，彼则应袈裟。
若依真谛九卷杂记云：袈裟是外国三衣都名，名含多义：或名离尘服，由断六尘故；或名消瘦服，由割损烦恼故；或名莲华服，服者离著故；或名间色服，以三如法色所成故。
真谛记中。此指西竺，故云外国。名含多义，示不翻所以。离尘是破业，消瘦即断惑，莲华，喻上二种。前三从功，后一从色。
又如法华经云著如来衣者，大慈悲心是，比丘同佛所服，故知行慈者衣。如钞引经四寸著身，战诤俱息，岂非慈力之所被也？又上云梵天行四等，故恒服此衣，义弥显矣。故此衣者，亦名慈悲衣，又成律偈意也。
法华中，初引经。彼云：是善男子、善女人，入如来室，著如来衣，坐如来座，乃为四众广说斯经。如来室者，一切众生中大慈悲是；如来衣者，柔和忍辱心是；如来座者，一切法空是。安住是中，以不懈怠心，为菩萨四众广说是经。此谓弘经三轨。然今以慈对衣，或恐慈、忍理无异故。比丘同佛服者，下凡众生身被佛衣，宁不自庆？
如下，二引证。初指钞证。即二衣篇引悲华经云如来于宝藏佛所发愿，成佛时，我袈裟有五功德：一、犯重邪见人一念敬重，必得三乘授记；二、天龙人鬼敬其少分，即得三乘不退；三、人鬼等得四寸许，饮食充足；四、众生共相违反，念袈裟力，寻生悲心；五、若在兵阵，持其少分，常得胜他。若我袈裟无此五力，则欺十方诸佛等。又下，次指前证。四等即慈、悲、喜、舍。
故下，三、结名。律偈即上所引，令除怨恨，亦即慈悲耳。
世称福田衣，以法畦畔之相。世田用畦盛水，长嘉苗，养形命也。法衣之田，弥弘四利之益，增三善之心，养法身慧命也。
世传中，初标示。即剃发披衣时偈文，相承无出，故云世称。法谓法则，畦即田塍。世下，法喻。可解。弥大也。四利即四等。三善谓无贪、瞋、痴也。
至时须引钞及戒本中，两相照取。
别名中，初科。钞见二衣。戒本脱疏字，见舍堕。
故相传云：安陀会者，是内衣也；郁多罗僧，是上衣也，在内衣上常服用故；僧伽梨者，是高胜衣。如此释名，皆从事也。或有说者：下衣名院内道行，中衣名入众常服，上衣名入聚落及伏外众也。故僧伽为众，梨翻为伏，即从用以翻也。或从相者，即五条、七条、九条等是也。或从价量。或从寒暑，及轻重等。
次科，有五。
初、从事。内衣，最在里故。高胜，入王宫聚落说法时著故。
或下，二、从用。下衣中，院内、道行，更加作务，此三时服用故。上衣且举二用，翻名可见。
或下，三、从相。
或下，四、从价者。钞云七条名中价衣。
或下，五、寒暑轻重，即从时也。分别功德论云为三时故，制有三衣，冬则著重，夏则著轻，春则服中是也。
律本云：不得以犯舍堕物及邪命得衣作，不成受。
文云不得舍堕物作下，即第二门义。由是法衣，体须清净；犯舍过财，无任受法，故不许也。
第二门，乞求中，初科。初标指。由下，示意，即三十中诸衣戒，有犯未忏，加法不成故。
及邪命者，言略事含，知何不摄？大而言之，但以邪心有涉贪染，为利卖法、礼佛、读经、断食诸业，所获赃贿，皆曰邪命物。正乖佛化，故特制也。
次科，举相中，初标事广。大下，略示大要。且列四种，卖法谓受财讲说，断食即邀利休粮。取要言之，微有希望之心，随所动用，皆归邪行。内污自心，外彰讥丑，故乖佛化。今时满眼，其谁免之？悲夫！
如经中说：比丘持粪扫衣就河所洗，诸天取汁用洗自身，不辞秽也。外道持净毡，次后将洗，诸天遥遮，勿污池也。由邪命得，体不净故。以此文证，心清净者，是正本故也。
引文中，初文。初引缘。即宝梁经周那沙弥，名通大小，故云比丘。以下，结示。净秽由心，不在物也。
依智论中，言五邪者：一、高声现威，为利养故；二者，强占吉凶；三者，激发令施；四者，改常威仪；五者，习学咒术。皆为利故。言四邪者，谓方、维、上、下也。
次科，五邪。初中为利养故一句，该下四种，第四身邪，余皆口邪。四邪中，略提名而已。论云：净目天女问舍利弗，乞士者有四种食：合药种植田园，名下口食；仰观星宿，名仰口食；四方巧语，名方口食；咒术卜算，名四维口食。皆为求食供口，甘为贱事，故名口食。
虽求清净，财体应法，绫、罗、锦、绣俱不合故。世多用绢、䌷者，以体由害命，亦通制约。今五天及诸胡僧，俱无用绢作袈裟者，来此神州，乃随著耳。亲问，彼云：绢亦有也。但慈念故，以衣为梵服，行四无量。审知行杀而故服之，义不应也。
财体中，初简文绮。轻绡、纱縠，生疏葛、苎，并非应法。世下，次辨绢帛，初示制意。蚕家乞得，律制舍堕，然非蚕家展转来者，准律犹通。今准大乘深求义意，并不许之，广如章服仪中所辨。今下，引事证。五天即四方、中间，五天竺国；诸胡即五竺之外。亲见亲问，可验非虚。彼云下，并胡僧语。梵天所著，故云梵服。
若以锦衣、五大上色，不得受；应染作袈裟色。
三、云若以锦衣下，明色相也，即第三门义。以法衣顺道，锦色斑绮，耀动心神；青黄五彩、真紫上色，流俗所贪。故齐削也。
第三，非法中，初科。华文正间，并乖道故。
如澄师在赵，服御绫锦者，此神道设化。一时王制，若不从逐，生民酷罚，是以圣者权逐帝心，故传述也。二石云：大和尚不知何以旌德？宜位于王公之先，服以绫锦。不可以此逐行。澄法师神异之设，何不学之？
次科。初引传，即神异科。竺佛图澄，西域人，姓帛，晋永嘉中来洛阳，善诵神咒，能使鬼物，以麻油杂胭脂涂掌，见千里外事，又听铃音以言吉凶。建平四年四月，天静无风，塔上一铃独鸣，澄谓众曰：铃云国有大丧，不出今年。至七月，石勒死，子弘立。少时，石虎废弘自立，倾心事澄，下书曰：和尚，国之大宝，荣爵不加，高禄不受，荣禄匪倾，何以旌德？宜衣以绫锦，乘以雕辇。朝会之日，和尚升殿，常侍以下，悉助举舆，太子诸公扶翼而上，主者唱大和尚，众座皆起，以彰其尊。余广如本传。赵即石氏僭号，二主皆暴虐，故云酷罚。二石即勒与虎。不可下，示诫。不可效其著衣，宜乎学其神异。今人既无神异，但效著衣，羊质虎皮，何足贵也？
言袈裟者，诸律多云青、黑、木兰，三如法色。如钞述也。
次如法中，初科。指诸律者，四分、十、祇。僧祇名同四分，十诵云青、泥、栈，语少异耳。下指如钞，见二衣中。
然袈裟者，但翻为染，则诸色者，非染不成，知何不是？故非克相也。今依善见云善来比丘，衣同赤也，大庄严论云我著赤色衣，涅槃亦云被服皆赤，即今梵僧皆服赤色。真谛云：中国僧虽五部，赤色皆同一也。用斯事证，袈裟染赤，颇近实矣。
次科，定色中。初、示名漫。今下，二、引文显相。善见具云：善来比丘瓦钵串左肩，青色，袈裟赤色鲜明。庄严论因比丘乞食其家，有珠为鹅所吞，主疑比丘盗之，打之几死，不言，寻打鹅死，比丘方说。主问其故，比丘答云：我著赤衣，映珠似肉，鹅遂吞之。涅槃云：如来入城乞食，阇王放醉象欲令害我，见我翼从被服赤色，谓呼是血，而复见趣。云即今者，谓亲见也。引真谛者，据所传也。用下，三、结告。
然五色中，亦有赤色者，名同相别。如青、黑等，可即体同？赤即木兰所染，微涉黑色。即世南海乾陀树皮，颇相类也。
简正色中，初示名同。青黑亦然，故引质之。赤下，次显相别。章服仪云：木兰一色，此方有之，赤多黑少，若乾陀色是也。
听以长二肘、广四肘衣作安多会，长三肘、广五肘作郁多罗僧，僧伽梨亦尔。五分云：肘量长短不定，佛令随身分量。律云度身而衣故也。
文云听长二肘下，解衣量也，即第四门义。诸部极小，唯四分文，出家贫乏，故是常也，且覆形仪，何由可具？余二衣相，义同五分，度身最好。先以衣财从肩下地，踝上四指，以为衣身，余分叶相，足可相称也。
四中，初标示。
诸下，牒释：
初明本宗局量。僧祇、十诵、多论各有三品量，宽于四分，如事钞具引。出家等者，出极小意。
余下，取五分通文。初令依用。下衣宜小，故但云二衣。先下，示度身法。踝，即脚外突骨，从肩至踝即广量。横堤竖条，皆名叶相。广多不称，特示度法；长中无妨，故不出之，但使周身披搭得便。依文九尺，颇觉有余。今人广不五尺，长过丈二，反执五分度身之文，无乃度之不细乎？习久成俗，卒难晓喻。法服制度，坏灭久矣。
若作新衣，一重作安多会、郁多罗僧，二重作僧伽梨；若故衣者，二重作安陀会、郁多罗僧，四重作僧伽梨；若粪扫衣，随意多重作。
文云若作新衣，一重下，解单复也，即第五门义。诸部通会，下二随时。若至大衣，必须重复，今多单作，是非法服，得行受持，服用得罪。例知增减，可自比料也。
五中，初科，初标示。诸下，正明。下二随时，通单复故。大衣制定，不许单故；斥非判罪，即据下门。长短增减，故云比料。
所以唯复者，由省事弘道，无假余长。下二既听，则春夏得服。上衣是制，若轻薄者，则心易动，非怀道相；厚重被形，大仪是具。圣制有以，凡情未知。又复取受衣之时，以制通三时故。
次科，初征。由下，释。初示通意。复则难坏，故云省事。下下，次显开制，又二。约制心释。有问文中子曰：甚矣，古之为衣冠裳履。何朴而非便也？曰：先王法服，不其深乎！为冠所以庄其首，为履所以重其足，衣裳襜如，剑珮锵如，皆所以防其躁也。以此防民，犹有疾驱于道者。今舍之曰不便，是投鱼于渊，寘猿于木也，天下庸得不驰骋于狂乎？俗礼尚尔，况出世圣道，反不然耶？约对时释。分别功德论云：为三时故，制三衣，冬则著重，夏则著轻，春则著中。大衣对冬，故须复作。此谓对时而制，非谓三时各定一衣。章服仪云：但以变在人情，不惟源本，本在遮寒，单疏非分。
应五条，不应六条；乃至应十九条，不应二十条；若过是条数，亦应畜。
文云应五条下，谓条相多少，即第六门义。律中分三衣，则以名分，未见五条、七条以相别也。以意通文，则如多论九品伽梨，深成前例，定知五下、七中也。
六中，初科，初示本律。但云安陀会等，不以五、七而分中下。以下，义决。多论上衣九品，下极九条，则可为例。
极至二十五条者，人云欲为诸有作福田故。言二十五有，谓四有四恶趣，及彼六欲天，中无想净居，四空及四禅是也。
次文，初引示。标人云者，本无出故。言下，转释。诸有，略为三有，谓欲、色、无色三界也。或云九有，以上二界，各有四也，此据依报器界为言。今此以正显依，细分为二十五，文中以偈括之，出阿毗昙论。初句总收欲界下地五趣。四有即四洲。次句，准论合云梵王六欲天，梵王天即初禅第三天，欲界有六天。第三句，论作无想五净居。总论四禅，有十八天，初禅三天，二禅三天，三禅三天，四禅九天。无想即四禅第四天，自五已上，通名净居，俱舍名五那含是也。四四及六，共成二十二，余即四禅中三天。有人计此，便为涅槃究竟果处，故特举之，使知非耳。
所以只非偶者，以沙门行慈，仁育为本，同世阳化，故数非偶也。然著服者，知慈悲故，如钞说也。
三中。只为奇数，双为偶数。阳生阴杀，故取阳数，意令内省。
应法稻田，畦畔齐整，听以刀截成沙门衣，不为怨贼所剥故。萨婆多云：从九条至十三条，下品大衣，二长一短；从十五条至十九条，三长一短；从二十一条至二十五条，四长一短：名如法作。若互增减，成受持，著用得罪。
文云应法稻田者，明割截相，即第七门义也。律云：沙门衣三贱，谓刀、色、体也。
七中，初文。引律以示。割碎为刀贱，染坏为色贱，粗疏粪扫为体贱。
所以示长短者，由世稻畦，随水处高下致别也。沙门服衣现长短者，亦以法服敬田，为利诸有，圣增而凡减，喻长多而短少也。
二中，初明长短所以。水高处则畦狭，水下处则亩广。沙门下，次示多少不同。长则第增，短唯一定。法喻可见。
又云互乖成受者，受取依教，必具三衣；有而不持，随夜犯缺；为离罪故，必须受之。著取仪相，用生物善，长短差违，乖慈梵故，随步越仪，一一结罪。
三中，初明成受。且成衣数故。著下，次明用罪。由违制度故。
律云：应法：四周有缘，五条十隔，应自浣、染、舒张、碾治、裁、缝。
大衣、中衣，要割截；若少，褋叶作；若作五纳衣亦尔。若下衣，得襵叶作。十诵云：若少，减量作，若缦作。僧祇云：叶极广应四指，极狭如穬麦。律本云：应知此长条，此短条，此是叶，此是第一缝、第二缝，此中缝，叶两向，听叶作鸟足缝。十诵云：要须却刺。前去缘四指施钩，后八指施纽。
文云应法四周下，明作之方法，即第八门义也。以周缘故，持无速坏也。五条十隔者，约相唯五，通别短长也。应自浣染六事，俱是成衣之务也。
八中，初科为三，初释周缘。五下，明条相，准例应云七条二十一隔等。相唯五者，五、七相定，大衣九等；短一长异，故云通别。应下，释浣治，六事如注。
割截、揲叶、屈褶三相者，莫不从制及听，自本之末。及至减、缦，皆据贫乏，故有斯开。有思割本，无则任听可也。叶相广狭，诚文如别。今多广大，浇风扇也。
次科，初示制听。揲叶谓以外叶揲缦衣上，褶叶谓就缦衣略褶为相，割、揲通三衣，褶叶局下衣。制本听末，次第渐开。十诵更听减量缦作，故云减缦。有思割本，谓依制也，无则任听，谓从开也。叶下，释广狭。诚文如别，即指僧祇。斥世不依，今时又广。
鸟足缝者，押叶丁字，有三叉相。须却刺者，为了缝文。故有执者：缝僧伽梨也。今缝有二，如五分说，直缝、却刺。十诵中：直缝补衣，不免长、染；若却刺者，俱无罪故。
三中，初示鸟足相。
须下，释却刺。初明引决，四分不了。故有下辨名滥，初引执。今下，正辨。五分二缝，却刺即倒针缝。则知四分非止直缝。十诵明判，可验直缝非本制矣。
前去缘施钩者，谓逼边缘四指安钩，拟反向后八指取纽也。以覆左肩，故有远近。今世覆臂，故前八指，又退缘内，俱颠倒也。故垂前一角，为象鼻相。人不思罪，习久谓法。何必如许烦恼我执，无始常习，可是圣法耶？闻义即改，从谏若流，斯上人也。余总钞中。
四中，初示正制。中人一指，即今一寸。
今下，斥非。初指非。覆臂垂地，故前八指。退缘内者，八寸不啻象鼻，众学所制，步步吉罗。人下，正斥：初示执讹；何下，劝改过。如许言其多也。无始等者，点其所执。闻义等劝其迁善。闻义即改出论语，彼云闻义不能徙，徙亦改也。从谏若流，出史记，美汉高祖能听谏也。
萨婆多云：三衣破，但缘不断，不失受持。三千威仪云：令帖四角。律本令褋障垢腻处。若衣坏，随孔大小方圆补，及如二指大。
文云衣破缘不断下，明补治法，即第九门义。以缘周相在，受持限故，虽中间破，开补治之。若又失受，破非意故，烦累则多；但约缘存，摄缘即足。贴四角者，为贴治擎举，相助为力。障垢腻者，数浣本衣，恐速坏故，但摘补者，足充清净也。
九中，三段。初明损破失法。文取多论，暗斥善见，彼中间破，即失受故。次释贴角。三释障腻。以左肩著肉，别加片布就里衬之，有腻摘洗，则不损衣。
十诵云：护三衣如自皮。著大衣者，不得摙土石、草木，杂使。若不持三衣，入聚落犯罪。僧祇云：当敬如塔想。不著者襞褺举之。入俗人处不著纽者，家家得罪。五分云：若衣下坏，亦令倒著，上下安钩纽。律中，聚落外令反著衣。比丘所行之处，衣钵恒随，犹如飞鸟。余广如钞。
文云护三衣如皮下，明行护也，即第十门义。以轻贱故，非分破裂；出家为道，乃多营衣，非本望故；理须将护，不妄揩突。律中，奔车逸马，稠人刺棘，并令自持，无有陵犯，意可见也。凡作袈裟，六年一替，必中改换，如三十说。敬如塔想，深有致也，以同佛衣，谁敢轻慢？
十中，初科，初叙敬护之意。律下，引示。初、引律明制。道逢诸事，皆须回避。稠人谓多人处，更有泥途门户，门小侧身，门低曲身。凡下，次、准戒相以求。必中不满，谓减六年，乞法听作。敬如塔者，如注所引。同佛衣者，知难当故。
今时愚者，作恶不除，居屏不著，脱著不知褶叠，损坏不时补治；体色乖仪，短长无准。裤襦俗服，敬若身皮；正制法衣，视同弃物。祖师所谓轻圣所重，重圣所轻，现世剥除，他生永离。悲夫！
若不持入聚犯者，律开五缘，非缘不合。著纽制者，为形露故；仪服有在，随家过生，亦随生罪。倒、反二著，不可常途，为缘须尔。
次科为三。初持入聚。据通三衣。律开五缘，且局大衣耳，一、疑怖，二、疑雨，三、经营大衣，四、浣染，五、藏举。次释著纽。不著入俗，罪即犯吉。后释倒、反。倒为下坏，反须村外，故云为缘。
所以衣钵常随身者。由出家人虚怀为本，无有住著，有益便停，故制随身。若任留者，更增余习，于彼道分曾无思择，故有由也。
三中。虚怀谓心无所累，无住即四海为居。留衣反之，故为道障。由即制意。
二、明受法，义分为五：初、前后持；二、正从相；三、通塞法；四、正加受；五、失离缘。
初、前后持者。
约缘定持，今多受后；约三次第，今多大约。律本无文，并随情妄执。
第二受持，定前后中。初妄执有二：一、受后加法；二、先钵后衣。缘即受缘。大约谓不依次第。
今从他部，受缘即持。既奉圣仪，须受圣法，然后白四领纳戒体。安有受已方事持衣？相越常模，故乖正教也。余如前受，具列两时，任机行用。
次正义中，初科，初立理彰非。他部即五分、僧祇。余下，指前劝用。五分教授出问时，僧祇戒师正问时，故云两时。
次约衣者。前令持钵，后乃持衣，仪相非便；或未得本，随出便书。意以先问内衣，如名加受，便著之也。次受郁多，随上被体。后受伽梨，乍可牒襆，故律此衣或头肩持，或襆或担，不同余两。钵为第二，衣服既被，方可手执。坐具第三，最后加持，叠置肩上。
次科，正加中，初指非。不知教意，故未得本。意下，示法。衣、钵、坐具，次第三节。大衣牒担，引律襆持，示非常用。
沙门法式，义但有三。覆身之衣，饲口之钵，并法须受。此二既具，须坐系念，如法敷坐，常所御故。自余闲物，无持法也。
示意中。三衣，身衣足也。一钵，口食足也。坐具，住处足也。三事为道缘，三学为道因，则入道有本，出离可期，是则出家不徒为矣！
二、明正从者。
有问曰：三衣受法，名体不同，得互加不？
二、正从问中。疑其各异，不可互加。
答：准五分中，若得衣财，先作割截；乃至不足，作安陀会割之；又不足，揲叶作。十诵有缦僧伽梨受持之。
次答，准教中，初科。五分文漫，义是伽梨。乃至字中，略其多品。仍准十诵，更开缦衣。
准如上文，若无大衣者，得财，依量作二十五条，如法加受；若不足者，乃作九条，如法割作；若又不足，当揲叶作；又不足者，七条割、揲；又不足者，五条割、揲、褶作；全不成者，方作缦衣。法加僧伽梨。
次科，初明正衣。先割后揲。又下，次明从衣。中下及缦，并易本名，加伽梨法。
故四分云：若广长不足，揲叶作之。故僧祇中，借檀越衣，安施钩纽，作净受持。故知其相通有正从也。
三中。四分证揲叶，僧祇证缦衣。
据如衣体，未显所属，至于三名，定有别用。且如缦衣，岂有异相？随名分三，故用三别。
次别配中，初文。体通名局，加名为定。下引缦衣，证随名别。
僧伽梨中，自分正从。正十八品，谓始从九条至二十五，九等分之，约割、揲缘，二九十八也。从即有六。谓无正衣，有二七条：一衣割截，从于正受，为郁多罗；一衣揲叶，义须加从，谓伽梨也。五条有三，并一缦衣。故合数之，则有六也。通前正衣，则二十四也。余之二衣，例准可知。
二中。初委出大衣，先示正数，后明从衣。言无正者，示开缘也。余下，次指二衣。令例准者：七条正衣有二，从有二十二，并加郁多罗；五条正衣有三，从有二十一，并加安陀会。
文中显衣细分各有二十三，是以一缦衣通三品故，或随显名有二十四也。通三衣数，则七十二种。后受自明。
三中。三衣各有二十四，总合可知。
三、明通塞者。今依五众，随位立法。僧尼二众，受法大同。若论衣相，则有正从，如上门说。若尼别服，覆肩衣、裿支，受相制异，故无所通。
三、明通塞，僧尼中，初示通。两众各有七十二品。若下，明塞。以局尼故。裿支正云僧却踦，此云掩腋衣。
式叉一众，虽预学法，至于衣服，人加五条以为入众也，又加一缦以常服也。肩衣、裿支自从别位，则具四衣。
式叉中。通塞准上。人加五条者，据同下众，畜二缦衣，特加五条以为简别。虽无所出，今亦用之。
两众沙弥，同居一位，依论听畜上、下二衣，各加受法，如上明也。必有他缘，更无可服，则用僧尼三衣亦得，唯加缦法，理须反披。若加受法，大同上众，转名三众以为异耳。
二沙弥中，初示正衣。二皆缦服，多论云：一当安陀会，一当郁多罗僧。必下，次明从衣。文但明通，准加法中，沙弥尼亦有覆肩、祇支，则为塞也。
四、受衣方法。就文为二：初明五众受衣法；二、受坐具法。更分杂碎去，至时在口中也。
四、正加中，初文。更分杂碎者。就五众中，初、对首受舍，二、心念受舍。又对首中，初僧后尼。僧中，先受后舍。受中，初大后小。大僧中，初三衣，后缦衣。省烦不分，故令口举。
就三衣中，初受，后舍。
佛言：三衣应受持。若疑，舍已更受。若有衣不受持者，突吉罗。而不出受法。今准十诵加受持。若以青、黄、赤、白、黑五大色及上色染，律、论并不成受。
若如法衣，应云：大德一心念！我比丘某甲，此安陀会，五条衣受，一长一短，割截衣持。三说。下衣有四种，谓割截、襵叶、褋叶、缦作。就中有正、从二品：先明正有三种，从有二十一种。若作襵叶、褋叶二种衣者，加受文时，余词同上，但改下襵叶衣持或褋叶衣持。
若从衣受持者，应如是加云：大德一心念！我某甲比丘，此安陀会二十五条衣受，四长一短，割截衣持。如是三说。乃至九条、七条，类此取解。其郁多罗僧、僧伽梨，各有正、从，加受差互，准上可知。
若加缦安陀会，余文如上，应言：此缦安陀会受持。三说。
若拟作郁多罗僧、僧伽梨者，并准安陀会法，唯约衣上下增减为异。
就安陀会中分为二。
先显可持三衣，大德念下，就衣加法。
前中云应受持之，不出其文，致有诸师行事罔滥。
次科，僧受，安陀会，制受，标中。律中有义无文。古人罔滥有二：一师不取外部，故但手持；一师虽用他宗，而不晓教。
有人不加言教，但奉持无离，即是受也。若尔，何以文中云有疑舍受？明知有法，故须舍之。不受持者，自犯罪耳，由失法故，无宜不受。
释中，初文，初出古所执。若下，据文难破。
有人用僧祇受者，此迷教也。彼律开夜会，此部制明相，有缓急也，何得妄行？今用十诵，持犯相类也。
次科，初指昔迷，后示今用。僧祇夜分暂到衣所，即不失法，四分、十诵并护明相。
文中若疑者，谓曾受持，后忘谓未，欲重加受，疑情不遣，故须先舍后受明白也。或可先受后难，事讫疑生，失不未了，故须舍受。
次释有疑，初科有二，初约迷忘明疑。或下，次约难缘明疑。谓夺、失、道断、染、隔等缘。
问：疑是无知，何不结罪？
答：此中疑从事生，非本不学也，以心境迷忘，至佛方除。如夜暂出，作心防护，不谓失衣，忽然地了，人衣两别：此失无疑。疑谓未明，云雾暗塞，非问自知，忽然日出：此之迷事，非学得知，故须舍之，无罪可负。
问答中，初示疑心。若生来不学，临境瞢然，此可结犯。今是事迷，纵前不学，非学之功，故无有罪。忘是无明，至佛方尽。如下，出迷相。非问自知，自合作能。负，违也。
又云青黄等者，由异俗故，义须应法；若犹本染，诸判不成，虽强加持，重结罪也。
三非色中，初文。异俗，谓出俗之人，不依俗色。本染，即五正间。强加重结，犯九十新衣戒，更增无知等。
问：如今大衣，并非复作，又是正色，成受用不？
答：必有外缘，听用无罪，无缘有财故单者犯。如善见中：若见著五大色衣者，有智慧人知是失衣比丘。唯暂得著，后求如法，不可妄行。非复暂受，如上已说，可通览也。
问，双牒二事，且据大衣。若论非色，余二亦同。
答中，初约缘有无以定开制。如下，引示。初决非色。有智慧人，即知教者。非下，次指非复，前第五门，受成著犯。
依文为三，谓正、从、缦也。
前正衣中。初明作法正仪。下衣有四种下，解其所以，谓割等四，如文列也。褶叶一种局在下衣，余通上二。先明正三品者，谓割、揲、褶作五条也。从有二十一，谓取十八品大衣、二品中衣、一通缦者，同加安陀会也。
加法，正衣中，初点文。下衣下，释注：初别示正衣；先下，次总明正从。
文中云若将从衣受者，如文极显，至时演示也。何以通之？如律无安陀会，尚许借衣受之，何况自有三衣，而不听加受法？
加从中，初科初点文。何下，释开意。准借况自，理必开听。
有惧行事，缝诸条叶，唯留五条一长一短，即衣加受。今不同之。缦衣类极下也，犹尚通下及上，况正三衣，不得加作？但依相题，加三法故。
次科，初叙异。惧行事者，谓疑教也。缝条叶者，谓以大衣加从，余条并须缝之，只留五条开叶，如数入法，故曰即衣加受。今下，正斥。举缦为况，以显体通。依相题者，如文安陀会二十五条等。
次缦安多会。如五分中开受服用，此通二众衣也。皆是从摄，题名异耳，据体一也。若从人正，则沙弥服，受法如下也。
缦衣中。初引五分，上通二众。若下，次据多论，正属下众。
此衣正有二，谓割截、褋叶七条也；从有二十二。
若受割截衣，余文准上，下文加法云：此郁多罗僧七条衣受，两长一短，割截衣持。三说。
若褋叶衣，若从衣，并准改。
二、明受郁多罗法。有文为忧多，犹陀卫多会陀会，取音之讹郑耳。正但有二，如文列之。从有二十二品，将十八品大衣，三品下衣，一品通缦，则满数矣。文中加从者，牒相如衣体，加余并依文则是也。
二、郁多中，初示异名。忧、郁音转。下衣三名，安字是同，下二字诸出各别，举以比之，故云犹也。论语云恶郑声以乱雅乐，雅即是正，郑谓不正。今谓边国失正梵音，故云讹郑。
正下，次示正从。
文下，三、明加从。牒相如衣，准前不异。
此衣正有十八种，谓割截、褋叶各有九品；从有六种。
若受割截衣，余词如上，唯改下云：是僧伽梨条衣受，长短，衣持。三说。乃至九条，准上例受。
若有从衣，可例加法如前。
三、受僧伽梨中。正从如上，文亦具了。云若干长短者，前之两衣，条数楷定，更无延促，故受如文；必有从者，方从改定。若据大衣，割、揲各九，条堤相异，何得定言？至时观相，方牒入法，故云若干。应用诸品，可不尔也？
三、伽梨中，初示正从。云下，释词句。若干者，数之通名。初明前二数定。若下，正示大衣多品。故牒通名，临时加改。
律本云：下三众离衣宿，得突吉罗。萨婆多云：应持上、下二衣：一、当安陀会，二、当郁多罗僧。
若得如法衣，应言：大德一心念！我沙弥某甲，此缦安陀会受持。律虽不出受法，今准十诵、五分律中如法三说故也。
下众受缦衣法中。引律证须，不得不受。有人云：三众未具，何得同持？文中有罪，此剩结也。此非名语。一戒可剩，或是失本，通戒并有，何得妄消？况复论释与律符会，如文说也。
下众缦衣中，初点文。有下，斥妄。初叙妄。彼谓未具未合加持，岂有离罪？离衣戒后三众结吉，乃是余剩之罪，非实犯也。此下，正斥。非名语者，责其无稽也。若只此一戒结三众罪，或失结之本意，非理而结，容可为剩。今并不然，诸戒并有，非一戒也。律、论相符，非失本也。指如文者，并见注中。
律本云：有疑，听舍已更受。不出舍文。僧祇云：有缘须舍者，具修威仪，加法云：大德一心念！我比丘某甲，此僧伽梨，是我三衣数，先受持，今舍。一说便止。
下二衣乃至尼五衣等，须舍亦尔。
后明舍法中。四分有疑，如上开也。非谓开舍而得离宿，故僧祇云：夜往会衣，不能得遂，佛令遥舍，以轻易重，宁无衣故，犯吉罗也。若舍无罪，须用白二。以轻换重，随义亦然，余则不开也。又如五分换易故舍，善见、多论，坏相失舍，如是不定，同皆舍故。或对衣作，或缘隔作，并同成也。
舍法中，初科，初释四分。开文同上。
非下，次明诸舍。初明作法舍。僧祇遥舍，以缺衣吉，易离衣堕。白二舍者，即如戒本除僧羯磨。以轻换重，同是作法开离，故云随义亦然。又下，五分换易舍。见下心念中。多、见坏相，以失为舍。或下，总结。对衣谓白二、换易，缘隔即遥舍也。
就分四句。一、舍衣不得罪，二、得罪不舍衣，余二俱句。解如戒本，就文如彼。
次历句中。初句如白二等；次句即犯离衣戒；三、两亦句，如僧祇；四、俱非句，即持奉者。下指戒疏，见三十中。
问：受舍相类，何以三、一说别者？
答：相违故也，如舍戒法，一说便成。
三、问答中，初问易解。
问：结界、舍界同白二者？
答：僧和难得，故须忍默，余别不类也。
次难，引僧比别，非类可知。
时比丘尼露胸膊行，为世人讥慢故，白佛。佛言：当畜僧祇支、覆肩衣。
今准僧祇，加法云：大姊一心念！我比丘尼某甲，此僧祇支如法作，我受持。三说。若准僧祇文，广四肘，长二肘，是祇支本制；今则改变，止可义准。
其覆肩衣广、长亦如祇支法；今取所著者，或减量作，不必依文。应准改加法云：大姊一心念！我比丘尼某甲，此覆肩衣如法作，我受持。三说。
若有换易须舍者，亦准上文。其式叉尼、沙弥尼受四衣，亦准同前。
尼受二衣中，文缘并具。
尼二衣中，初科。文缘即法、注。
而异本制者。覆肩肘量，薄有所承，祇支全改，义须引定。文虽约量，渐讹替变。
次科，总标中。以祇支、覆肩，并约肘量，显是方服。覆肩犹存方相，故薄有承。祇支已作褊衫，故渐讹替。文即僧祇。
然今衣相，都乖本服，昌言非重，通世共行。况此法衣，相殊俗制，依法加受，无宜不合。如律文云得下广衣，听作祇支，则与今量颇同类也。然依文加，不可从古，交与相违；但云如法，知非法故。
释祇支中，初责其违教。昌言即佛语，尚书云禹闻昌言而必拜，谓善言也。况下，次劝其加受。如下，三、引类通许。律正作上狭下广，似今褊袖，故云同类。下令依文，即指词句。古依僧祇牒量加受，事不称法，今不可从。
五分云：独住比丘三衣中须有换易者，应具修威仪，手执衣，心生口言加法云：我比丘某甲，此僧伽梨若干条，今舍。三说已。然后受所长之衣，如前威仪加法云：我比丘某甲，此僧伽梨若干条，受。三说。
余二衣等受、舍亦尔。所舍长衣，如后心念净施法。余四众受、舍，并准此。
心念受舍衣中。如文五分但云独住。此处界内无人准得。
心念中，初科，初准文。此下，义判。
有人云：此对首法，无人开心念。必须自旦至夕，坊道觅人，必无可证，乃可加法。岂闻听独，曾不待对？太自轻也。但延伫候，不过明相，恐犯缺衣。如僧祇中清旦不得心念说戒，待客比丘，意可见也。
斥异中，初文，初明伫待。但下，示分齐。如下引据。
今解云：法有通塞，约缘故开，不可一例。但界无人，即得自念；虽有非数，岂得对首。
如结小界及以戒场，为劳动人，故开别作。对首舍堕，未劳待僧。
不同说恣，彼此通奉，任情安也。此之独受，一往即成，后人重至，更不劳作。不同说净，言中不了，值人更说，文如后也。
次科，初立义。说戒、说净，则须待人，加衣不须，故云通塞。
如下，二、举例，有二。引小界戒场例。行法取成，但恐烦众，岂须待耶？引别人忏舍例。由本对僧，若须相待，不应开别。
不同下，三、释妨。释说恣须待，众别异故。此下，释心念说净须待，受、净别故。漫指净主，故言不了。
五、明失受持相，义张四种障碍故离。
一者，界碍。如律中说此树非彼树等，以随衣所在，界别不同，如别广说。
五、失离，列释中。初界碍者，即作法、自然十六种衣界，各不相通。
二者，染碍。以男女同处，性相染污，讥谤由生，故制须离。律诸戒约，多有斯例，如同坐、同宿、同行、同乘、与衣、作衣，无论道俗，是女皆犯。故多论中：除村界者，为护梵行也。以义而推，无男有女，是为染碍。
二、染碍，初显相。律下，举例。且列六戒，不定、提舍、三十、九十，其例极多。道俗即尼众、俗女。故下，引证，即摄衣文证。以下，结示。
三者，情碍。如僧祇中兄弟分齐。五分、多论，外道、异见、乐人部众、王来入寺，诸所游行门、取水处、大小便处，并非衣界。即如四分戒本下说。
三、情碍中。僧祇兄弟分居，同家别室，在中护衣，众处非界。五分、多论，外道幻惑，乐人荡逸，王臣威势，若与同处，皆不自在。游行门等，皆都众处，既非衣界，制必随身。下指四分，即离衣中。
四者，隔碍。如僧祇中天祠门外，须梯须钥；无者，失衣。四分水陆道断同界难会，岂非失也？故五分云：僧作羯磨结不失衣界，而于中不得自在往返者，是离衣也。
四、隔碍。僧祇衣在祠中，梯钥可入，方便开之。四分可解。五分不得自在，义通三碍，为物阻绝，即属此收。
此之四失，广如别疏。就文明义，羯磨解竟。须附文释，前已广解作法摄衣。此明自然，皆归戒本也。
结中，初指广。即戒本疏。就下，示今略。谓就今文当广其义，而结摄衣中已明，今此附文，不宜广义。须下，示前广此略。各有宗故。
受尼师坛法，本梵音也。律翻坐具，故有明相，就文为二。
受坐具中，初科。翻名有明相者，似此毡褥，对翻可见故。
佛言：为身、为衣、为卧具故，制畜之。长周尺四尺，广三尺。更增半搩手者，律本、善见云：令于缕际外增之。十诵云：新者二重，故者四重。僧祇云：不得辄尔持故物作，及屈头、缩量、水湿量；若干大者，犯堕；受用犯小罪。此是随坐衣，不得净施及取薪草、盛物杂用。应中揲左肩上而行，至坐处，取坐之；若置本处，当中掩之。欲坐，徐舒，先手按，后乃坐。十诵云：不应受单者；离宿，突吉罗。五分云：须揲四角，不揲则已。摩得勒伽云：若离宿，不须舍。
初制缘起中。为身者，以形骸所资，假斯故立也。为衣者，若无坐具，以衣为敷，事不可也。卧具者，恐损僧物，拟用藉之。自非无学，何免秽溢？
释缘中，初科三意：一、资己身；二、敬法衣；三、护僧物。无学苦依未亡，尚有秽漏，入无余已，然始免之。
长周尺量者。律云：长佛二搩手，广一搩半。佛在人倍，人长八尺，佛则丈六，并依周尺以定律吕也。更增半搩者，谓截竟加半搩耳，非谓相连说增也。故佛灭度后一百年之时，毗舍离国擅行十事，不割缕净是其一擅。今世盛有，即跋阇风。妄情难信，但准圣言，自无咎也。
二中，初明初量。佛一搩手长二尺，人止一尺。律吕犹准则也，六律六吕，气候不差故。更下，次明增量，初示增法。故下，引斥妄行。跋阇十事，资持具引。擅谓专辄。不割缕净，谓统同增量。如法，无过。
必须重者，以单薄用藉，一、损身增患，二、漏污僧物故也。
三中。初示不重二过，兼复损衣。
如僧祇可教诫者，情多乐广，喜受伪法，故遮恶缘，预设防禁。今不披律，至广长作，正法灭身也；除依教行，正法生身也。执此两途，增漏障道也。
四中，初示律意。今下，斥非。法之兴废，在于一身，可不慎乎？违教则如病须药，依教则病差药有，二俱障道，情不可留也。注中诸相，并见钞记。
言不得净施者。以宅所履，本制须之，必受持也；自余听畜，方开净施。今多说净，无有受者，不可怪也；说净犹次，但无准的。
五中，初明制受。非长故不听净。宅，居也。今下，斥非。不可怪者，不知教故。说净次者，次于受持，胜不受故。
离宿不舍者，过非道标，虽离不失；是佛制故，离宿结罪。
六中。过谓情过。异三法服，故非道标。
诸部未见染色，义须袈裟为正。
七中。色准袈裟，离五正间。注中五分揲角助牢，不揲无过。伽论离宿不舍，不失法故。
律、论制受阙文，应义加云：大德一心念！我比丘某甲，此尼师坛应量作，今受持。三说。必有余缘，准上舍衣法。
律开减量，必以受持，但云如法作也。但诸部中令受，而无受文，义准衣钵以知受舍。
释法中，初示词句。律中制过开减，减非应量，故令改之。但诸下，明所出。知受舍者，令忆持故。
二、明受钵法分为二。
前缘文列义分为五：一、制意；二、论体；三、辩色；四、明量；五、行护。
僧祇云：钵是出家人器，少欲少事，非俗人所宜。五分云：佛自作钵坯，以为后式。
初中。以出家务道，本不谋食，然有待形，假资方就。俗则肴膳方丈，无思厌背；道则不杂种食，一钵知足。然古佛道法，以为标帜，非圣自制，余无知者，如五分引，诚为后式。
受钵制意中，初叙食缘。论语云君子谋道不谋食。
俗下，二、明异俗。方丈列鼎，言其奢侈。种犹多也。
然下，三、示圣制。诸佛标帜，出十诵文。军中旗帜，有所别故。注引五分，彼云：佛在苏摩国，自作钵坯，令窑师烧，初成金钵，次成银钵。佛言：王若闻者，谓我能烧金银。并令埋之。后成铁钵，青如阎浮树，佛令用之，号苏摩钵。
律中：不得畜杂宝、铜、镴、木、石钵。大要有二种，泥、铁是也。
二、明体中。出世贞素，须离非缘；杂宝为器，滥在家人，木钵外道，石钵唯佛，比丘俱离。但用泥、铁，由离诸滥，省事易得也。
二体中，初简滥。贞谓志坚，素谓行洁。宝、木、石三，皆不听用。按本起经：佛念往佛以钵受食，时四天王往颇那山，取石为钵，各以奉佛。佛累于左手，以右手按之，合为一钵，四际分明。所以比丘不听者，恐滥上故，又准智论石钵体重，慈愍诸比丘故，又云细石难得，粗者受腻故。
问：比丘三衣许滥佛者？答：钵但体殊，衣唯量别。
但下，显体。离滥、易得，具二义故。
应熏作黑、赤二色。世中时有掍油、漆素、綊纻等钵，并非佛制，不成受持。诸部唯有熏钵一色。
三、明色中。应熏作色者，以诸余色并同俗故，受腻易脱，数有经营，妨道乱业。制用熏持，唯被道众，佛广说之。唯熏钵法，非俗常也。
今依律用，随作并成。但铁熏一者，多剥落耳。西来铁熏由牢固者，解熏法也。
世有掍油诸钵，体相乃同，无奈色别，不成受也。
三、色中。初叙制意，有三：异俗，不受腻，不废业。佛广说者，见本律杂犍度，彼云：时瓶沙王布施比丘铁钵，比丘不受，佛言：听畜。乃至云：畜钵不熏，生垢患臭。佛言：应熏。彼不知云何熏。听作炉，若釜，若瓨，种种泥涂，以杏子、麻子泥裹，以灰平地，作熏钵场。安支，以钵置上，钵炉覆上，以灰壅四边，手按令坚。若以新牛屎壅，四边烧之，当作如是熏。
今下，示熏法。依律即黑赤两色。僧祇孔雀咽鸽色，即青翠色，善见瓦钵贯左肩，青色是也。铁坚不入，故色易剥，准善见铁钵五熏，土钵二熏，则知西竺解熏法也。
世下，斥滥。掍油似今磁器。
十诵、此律及论云：上钵受秦斗三斗。毗尼母云：不满斗半，若过三斗，不成受持。
四、钵量中。如多论解，种种不定，或以称饭斤两为法。四分、他部，多说上钵受三斗，下者斗半。
四、明量，引教中，初文。多论自云：论师种种异说，以一义为正：谓一钵他受十五两饭；上钵受三钵他饭，一钵他羹，余可食者半，即秦三斗。诸部多说，如钞广引。
律是姚秦时翻，犹行晋法。故唐杂令云斗者，三斗为之。故知姬周本制，圭抄为本，如是乘之。
次科。古晋，周制未改，故云晋法。唐令变古，古法可见。算法起自六粟为圭，自圭、抄、撮、勺、合、升、斗、斛，皆以十数乘之。乘，增也。
计今大者未有容斗，小者减本三升者，加法应量，便乖本制，不成相应。如母论中：不满斗半，则减五升，不成受也。
三中。大未容斗，谓姬周斗，似今三升已上。小减三升，亦即周升，似今一升。太小乖法。引论证非。周时斗半，为唐五升。
有人云：律制量腹而食，何定量也？随得成受，未必依论。
斥古中，初科。妄执律文，彼制量食，非钵大小。近闻愚者亦执此言，播丑于人，孤陋置耳。
今解不然。人食多少，自须量料；及论钵量，须准圣言。今有不食之人，或有食一升者，二食则嫌钵大，一食则嫌钵小。俱须依量，不容臆说。必若过减，无任受、净，审知违教，故受获罪。
次文，初责昧教。今下，次以事征。谓食不食多少不同，如何可准。俱下，三、劝依教。无任受净，加受、说净，皆不成故。
善见云：若穿破，失受持。律云：钵破，食入，但净洗。食不出者，无犯。应谨护，不得乃至足令破。毗尼母云：当用细澡豆洗。律本云：若叶，若汁，取令除腻。应作囊若幞盛之，系口外向，带络肩上，挟钵腋下。五分云：凡钵应近地洗；若非法洗，得罪。毗尼母、十诵云：钵是诸佛标志，不得恶用及洗手，敬之如目。律中：若破，以白镴、铅锡缦补。
五、行护法。善见下文委之，如钞复广也。
五、行护中。注文备显，故但指之。
律无受法。准十诵云：大德一心念！我比丘某甲，此钵多罗应量受，常用故。三说。善见云：若无人时，独受持钵。即准上文。其尼等四众亦准此。若舍故受新，并准此前上云。
二、正加受，用十诵。
四分诸受文皆缺者，以觉明论士诵本东传，至于翻时，随出便写，贵存一部，无暇覆疏，寻复返西，此无行用，故多缺也。十诵翻弘，当世随缺，译者问之，故文繁矣。
二、释法，辨缺中，初文。四分即觉明诵来，兼解婆沙，故号论士。罗什亦从传受，是时遂有大小毗婆沙师。翻译才就，拂衣西迈，不知所终。十诵即姚秦什师所翻。
余近问于阗国僧，彼既大弘四分，何以律无受日等诸受持法？答云：此无，但脱漏也。彼国梵本十万偈，从唐言译，则有百余卷。羯磨别本，皆备诸受，有信当寄也。
次科。于阗即高昌，近于东夏，与月支等皆土蕃耳。有信当寄，许诺之词。
但传文俱略，须知其致，不得专执。计理法正随法备文，不须疑也。
三中。法正即部主。既立宗集法，理必须备。
二、明听教，即衣药受净也。
二、听门，标中。即衣药等，合前题也。衣唯对净，更收长钵。三药但受，七日兼二。若通金、粟，时药亦二。
药济形命，无时不须，故先明之。就前内资，四药分二：初缘，后法。
四药，标分中，初示先后。就下，分文。
佛言：有四种药：时药、非时药、七日药、尽形寿药。应手受之。萨婆多云：受食有五义。律本无口受法，准十诵及论制令口受。时药手口互塞，余三药具兼二受。
就缘中。
列四药名相。广引钞中，至此说也。此但加法，故不广繁。
缘中，初科。指钞，四药皆以时限为名：五正、不正为时，清浆为非时，酥蜜等为七日，不任食者为尽形。
就文手受，多论五意，为防盗相而为本也。余如戒疏。二引口受，为加延故，得经时限。故十诵云：是三种药，举宿、不净，无病，并不合受。反上，得加。
次科。手受五意：一、断盗缘，二、求证，三、止谤，四、少欲知足，五、令他生信。口受延时，为对病故。十诵举宿收二宿，不净收二煮、恶触等，此谓药有过也。无病，非开缘也。药秽则虽病不开，无病则药净亦闭。
文列时药手口互塞者。以口法所加，为延手受，得过时限。时药过中自不合啖，焉须口法？以无所延。虽行口法，为别所开：因他不喜，或为难逼，不及手受，遥加口受。故律本云有时因缘，置地而受，即其事也。故云手口互塞也。
三中，时药言互塞者。本唯手受，缘开口受，以替手受，随一即成，不通兼互。初叙不须口法。虽下，次明口法开缘。他不喜者，即外道缘；为难逼者，五分火烧马屋缘。并以食遥置地，比丘口加三受，即当手受也。引律因缘，不出上二。又宝器盛食，见女起淫，并开口加。
余之三药，若随即啖，不须口法。必欲经时，先手受已，后加口法，必兼二受。
余三药，不先手受，不成口法，理无偏也。
就后受中，四药，即分四门。
就时药中，缘、法分二。
佛言：蒲阇尼有五种，谓饭、麨、干饭、鱼、肉；佉阇尼有五种，谓枝、叶、花、果、细末食：名为时药，谓从旦至中也。若欲受者，先知药体，后知授受，余药并准此。
初就缘。五正，如文所列，若啖此五，名正食也，是请、是足，能生后犯。次列佉阇尼五非正者，体气力微，虽啖开后，故名此五非请、非正、非足食也。广如钞中，随戒解之。
次法，时药，缘中。五正云是请、是足者，以背请、足食，并据五正明犯。非正不犯，故并反之。
就二作法，又分四别。一、观药染净，二、授者是非，三、明受法，四、量时设观。时药既尔，余者例然。
药无七过：一、非内宿；二、非内煮；三、非自煮；四、非恶触；五、非残宿；六、非贩卖得；七、非犯竟残药等。
初染净中。言诸过者，前净地中已具出竟，今略举之，由过常起。
释法，观染净中，初科。过常起者，无时不须故。
一、非内宿者，谓知非是人食同住经明相也。二、非内煮者，谓同坊寺内不煮食也。三、非自煮者，谓非自他之火净也。四、非恶触者，谓非未受辄自捉也。五、非残宿者，谓非自他比丘曾经捉已至明旦也。六、明贩博者，谓非自他不净药也，即兴邪命非法自给之流，相可如上。七、犯竟残者，谓余三药曾受违限，非是他施而取啖也。
次科，七段名相易解。六种并据大僧所为，唯第二内煮，通于大小道俗等人。七、犯竟药，亦制自他。离上七过，方应受法，故并云非也。
授有三种：一、分别知是食、非食；二、有施心；三者，如法授与。
二、授食法，有三。
初、言分别者。以食是可正足，非食不在正足。或可食是可啖者，非食者如草木不可啖者。今见授者不言是食，不妨执时实是五正，以心别缘，不成受也。必须心境相当，成受应法；若错受者，非故不成。故律云：欲受此而错受彼，并不成受。及相触等，例知矣。
授者是非，别释中，初科。
初牒释：是食、非食，两义通之。初约正不正以分，谓是正食则有犯足及背请，非正不犯故。次约可啖不可啖以释。
今下，指过，初判非法。必下，示成否。引律可见。及相触者，即见下科十诵文也。以彼轻心比今别缘，故云例知。
二、有施心者。若持食寄，虽受非啖，为掌举故；后施，开食。明知无心为施，虽受不成。
二中。先寄后施，即知前心虽受不成。
三者，如法授与者，即非轻心。十诵中：若轻心触手，不成授食。又如明了论中须知比丘是受食者，若解成授。广如钞显。
三中。十诵须至诚，了论取知解。
自受三法：一、别知食体，与净人所授之食者心境相当，非错彼此；二、有心自食，非为余事；三、如律手受，具二五法，无非威仪事者。
三、自受法中。
初、明授受两缘。彼此相领，体非错误，片违不成。
三、正受，别释中，初文，可见。
二、为自啖。若为下众，虽受不成。如善见中，比丘乞食，风尘坌食，为沙弥受，至寺与之；后反施者，更受，如法。故知前受非名受也。
二中。善见由为尘坌，作念与他，非自受故。言反施者，沙弥却施比丘也。
三者，如法受之。如律文中衣、器、手等，互为十句，广如钞也。但须以时仰手，表无盗相。若迎前抄拨，置地任食，如斯非法也。虽开置地，缘至故也；分开辄辄行，非缘获罪。如俭年食自捉、自煮；今非其缘，须离饿业；心不可信，但依法也。广如不受食戒说。
三中，初示法。四分：初五种，手与持物，历为四句，二互二俱，第五遥掷过；复有五种，身、衣、肘、器与，还以四受，并有缘置地。若下，彰非，又二。初总示非法。虽下，别释置地。分犹微也。下举俭开，证非常法。今非等者，劝令依教。非受而食，当获饿报，故名饿业。
正食五观：初、计功多少，量药来处；二、自知行德，全缺应供；三、防心离过，贪等为宗；四、正事良药，为疗形苦；五、为成道业故。并律、论正文，非唯抑度，广相如钞。
四、作观者，略为五门。比丘受用衣、食、房舍、卧具事者，必行观察。如母论云：利根比丘所得利养，随口随著，随入出时，一一作念；不作念者，为施所堕；若钝根者，一食作念。如是不能，能施、所施，并施所堕。若不行者，腹破食出；由有来报，故不即也。余引钞中对施兴治明之。
四、明作观，通标中，初叙四事。如下，引文示。明须作。随口对食，随著对衣，出入对房，文略卧具。利根念强，故不暂间；钝人易忘，但制初时。如下，明不行。所施不堪，能施无济，故二俱堕，此来报也。腹破，文略袈裟离身，并现报也。由有来果，故少现报，故云不即。
初、计功者。如僧祇云：计此一粒，百功乃成。智论云：初耕下种，耘治刈获，乃至钵中。计一钵食者，作夫流汗，食少汗多。智者如何不思缘起？
别释，初观。即思钵食，耕种炊爨之劳。僧祇一粒百工，多粒莫计。智论耕耘至钵，推其始末也。汗即身血。文且举饭，余皆准之。注令量来处者，思彼减割，何意施我。
二、自量者。如善见云：有四种受用利养：一者，盗用；二、负债用；三、子物用；四、己物用。不观而食，破戒受施，如初人也；持戒第二；七学人者，如第三人；至无学果受利养者，方如己物。智论云：出家比丘受食无观，嗜美心坚，死入铜镢地狱，丸浆二苦，动经无数。
二中，初引善见明可否。盗用喻有罪，负债喻须酬，子物喻须谢，己物喻自在。三果、四向为七学。初、二凡夫，三、四圣人。乃知四果方堪信施。学者闻此，能无虑耶？次引智论示来报。铜镢即狱名。
三、防心过者。成论云：现见众生在不净中生，不在磐石中者，由贪嗜味过故。然食有三种，谓好、恶及中庸也。因于三境，便生三想，次生三受，后生三行，便结集苦。如美食乐受，后起贪行；恶食苦受，后起瞋行；中食舍受，后起痴行；便趣三道，地狱、饿鬼及畜生也。必要起观，三恶不生。行业不欺，自感善恶。故俗谚云：祸福无门，惟人所召。诚有由矣！明了论中：应生四观：一、离食醉过，二、离喜乐过，三、离好过，四、离庄严身过。多发贪染，故偏举治之。
三中。
初略引秽因。磐石净处，少见虫生。
然下，正明因果，又三。
初通示心境。因境发识，次生三阴，结集至苦，即成三色，五阴备矣。如下，别配因果。
必下，示观法。初劝修，防三心故。欺犹虚也。下引俗证，即左传文。祸福无门，非先有也；惟人召者，由己正不正也。证前善恶率由自心。语势虽似，须知浅深。
明下，引示。能离四过，即为四观：一、贪饱，二、嗜味，三、欲光泽，四、乐肥充。此四治贪。虽通三心，瞋、痴稀故。
四、如良药者。但得支身，以除饥渴，有力无事，令身安稳，转载而已，余何所求？故经说言是身犹如车，好恶无所择，香油及臭脂，等同于调滑是也。
四中。药以治病，饥渴故病，以饮食治之。转载见下偈。经即杂藏，彼因王以粗细二食试外道，外道心起爱憎；及试比丘，比丘说偈答王，因知邪正。谓如涂轴油，岂论香臭？如资持具引。
五、为成道业者。佛立观意，食为修道；若行凡福，非出世意。何则？轮王十善，福化故也。
如持世云若不为除灭我慢诸烦恼者，不许受人一杯之水，何况余施？文中广列，至时引用。
五中，初明道业。谓求出离。凡福非道，故所不听。如下，次示不堪。不除我等，即非道行。彼经文广，故下指之。
岂唯口说？必在擎钵前胸，注精观食。心闷沸涌者，知叵耐也。合眼少时，待定方进，匙匙预看，然后内口。何心故内？知贪嗜者，须臾吐之，眼不欲见，何况流泻，臭秽难堪！此不足贪，但痴不觉。若得恶食，待瞋心歇，然后啖之。此母论解：若不行观，罗刹夺去。后充饱竟，乃忆前观，此业已成，徒悔无益。必须预觉，何事迷耶？
结诰中，初科。
初示法。擎钵前胸，示其仪也。注精观食，摄心在境也。心闷沸涌者，贪嗜盛也。知叵耐者，治力不加也。合眼待定，渐渐制也。匙，即钵器。匙匙看者，别别观也。内，即入也。何心内者，离三心、四过也。知贪嗜者，犹未调也；上吐下流，后可恶也。上对美味，若下，对恶食也。
此下，引文证。罗刹，喻三心。食后方观，不可追也。
言略事广，会在临食，方知分量是何位也。大丈夫既不能造大过入地狱，岂为一口食而陷没耶？受苦是因，而所为极弱矣。
次科，初令自省。余时则高谈莫及，对食乃抑制难平，显是下凡，自可知也。大下，次示激励。一等造恶，受苦不辞，反为口腹，长劫堕狱？所为极弱者，悲其鄙劣也。
佛言：听以梨、枣、蕤、蔗等汁作浆，若不醉人，应非时饮。亦不应今日受浆，留至明日；若饮，如法治。僧祇、五分律开受蜜浆。若诸果汁澄如水色，以水滴净已。
义加受法云：大德一心念！我比丘某甲，今为渴病因缘，此是蜜浆，为欲经非时服故，今于大德边受。三说。余浆准此。若无渴病，犯罪。
二、受浆中。
初缘中云若不醉人，听非时饮，故知醉者即时药也。今有用诸草木合酿为酒。具色香味，如酒不异，但不醉者，佛令屏处饮之。非酒色香味，若饮醉者，如法治罪。
二非时，释缘中，初科，初定药体。今下，指时事。色香味三具而不醉，开饮。非具而醉，犯吉；境缘不具，故不至提。
不应今日受浆，至明日饮者。以越非时分故，随饮残宿、恶触生也。
二中。过时宿、触，更兼不受。非饮不犯。
文列澄如水色者，恐杂滓淀，即时浆也。故诸果中，自有清汁，初押漉时，非不杂合；澄久清净，非、时自别。
三中。淀音殿，亦查滓也。
水滴净者，为净味故。文虽在浆，义通四药。如衣须揲、须点，为坏色故；如食须水滴之，为净味故；如屣须人著之，为坏好故：如是一切，无非坏我方便也。不尔，烦恼强壮，自专服用，何得忘怀也？故十诵云：如甘蔗不以火净，清汁不以水净，一堕一吉也。
四中，初示净意。文局义通者，四药俱须以水滴净。如下，举类，新衣须点、揲，新屣著七步。如下，总示权巧。忘怀，怀即我执。故下，引证，不火净即坏生堕。
二、加法中。受是听开，文缺不出。今以义约，药病两具，可如文也。必无病者，非时饮浆，犯非时罪。
二、加法中，初示缺。今下，点文。必下，遮滥。
佛言：有酥、油、生酥、蜜、石蜜，世人所识，有病因缘，听时、非时服。僧祇云：诸脂亦七日服。
应义加云：大德一心念！我比丘某甲，今为热病因缘，此酥七日药，为欲经宿服故，今于大德边受。三说。律本云：风病，服油及五种脂。僧祇律具有对病设药法云。
三、受七日药法。缘中，具列酥、脂各五。亦准义文，加受药法。僧祇中云：风病服油；冷病服蜜；热病服酥；等分，石蜜。作法设治，广亦戒疏及行事钞。
七日中，初示缘。酥、脂各五，谓酥、蜜等五；脂有五者，熊、罴、猪、驴、鱼也。亦下，显法。僧祇四病对四药。酥分生、熟，即为五也。等分谓三病俱发。戒疏见长药戒，事钞见四药篇。
佛言：一切咸、苦、酢、辛，不任为食者，有病因缘，听尽形服，乃至灰土、大小便等。
亦手受，加口法云：大德一心念！我比丘某甲，今为气病因缘，此尽形寿药，为欲共宿长服故，今于大德边受。三说。
若有余药，或白术散、丸、汤、膏、煎等，但不任为食者，牒名加法。萨婆多云：如五石丸，随牒一名，余药通摄。
四、受尽形药中。缘虽列味，不任为食者，总尽形体也。加法之药，病相对者得也。此既尽形，故开宿煮。如上净地及钞广明，故不重者，至时引用也。
四、尽形中，初释缘。加下，示法。此下，明开内宿、二煮、恶触四罪。
衣说净法，义分六门，谓制意等，广如钞引。
第二，衣说净，标指中。六门者：一、制意，二、施主差别，三、开说通否，四、说之法用，五、施主存亡，六、失法不同。
佛言：长衣者，长如来八指，广四指，应净施。不者，犯堕。除波利迦罗衣，不现前等。萨婆多云：不应量者，过十日，舍，作突吉罗悔。乃至钱宝、谷米等亦尔。佛指面广二寸也。
今就文中言长衣者，即百一之外余衣也。不限应量、不应量，俱须说净。文云长八指，广四指，以佛指面广二寸，用姬周尺量之，则长尺六寸，广八寸也。减此量者，如文亦说，但罪有差降耳。
释缘，初科，正释中。
初示名义。上根但三衣，中根受百一，下根听畜长。
不下，明体量。初总标。文下，别释。初、明应量。减下，二、明不应量。应者犯提，不应但吉，此为异耳。
比人行事，但说应量，余不应量，舍不说之；纵使应量，以唐尺为度；减者不说，又相染犯。得其言矣，失其实也。尺八为肘，六尺为步，三斗为钵，斯诵语也，须识时变。
斥异中，初通列三过：初、减量不说；二、用尺有乖，以唐一尺多二寸故；三、不知染犯，减量不说，过日犯长，则应量者说亦不成。得下，别斥尺度。但闻长广尺寸之数，而不知尺有古今不同，是得言失实也。仍举肘、步、钵量，例须晓之。
文中除波利迦罗者，唐译助身衣也。即百一供具，令受持之，不合净施，故云除也。必不受百一而畜长财，是百一数，随日犯舍，无助身名，唯除衣、钵、坐具等五。
二中，初释文。必下，简滥。畜长之人，百一亦长；衣钵制物，不在其例。
言不现前者，即合净之衣，遇缘不至。以前人虽许，衣财未现，如是例之。
三中。如是例者，或买未来，或为将行，或藏他处等。
乃至谷米、钱宝等，分有资道，如法听受。既无自畜，制令施他。同类过增，俗人不例。遣令知净，生善除贪。
四中，初明听畜。既下，二、示开净。同类过增，同不应故。俗人不例，是彼所宜故。生善即化他，除贪即自利。
佛言：有二种净法：真实净、展转净。萨婆多云：应求持戒、多闻者而作施主。亦无请文。义加请法云：大德一心念！我比丘某甲，今请大德为衣、药、钵展转净施主。愿大德为我作衣、药、钵展转净施主。慈愍故！三说。
其真实净主，及钱宝、谷米等，俗人为净施主，并准请之。
二、请施主中。初真实净，为之既希，且削不出。展转净者，则属于己，彼此加法，故多行之。
二、请施主，初科。真实物过主边，为之故希。展转多行，乃据彼时，今亦稀矣。
就请施主，有人不立，须便遥指。如多论中应求持戒多闻，求即请也。又彼文云至俗人所，语知比丘之法，不合畜钱宝，以卿为施主，此正文也。行事之者，故须别指，情寄有在，若有持犯，存亡易识。令通漫指，随衣则异，染净不分，如何弘道？
次科，须请中，初叙非。须便遥指，临事漫射。如下引证，论明道俗二主，并须请之；虽无请文，求语二字，即其义也。行下，劝依。令下，彰过。临时漫指，净主则多故；随衣则异，存亡不识故。染净不分，不能明己，如何化他？若此弘道，道必不振。
有人云：真实净主亡须改人，展转非面，复何劳也？今解：两施乃异，他属不殊，故齐十日，通皆早请，余广如钞。
次改易中，初叙他解。今下，斥非。同是物主，不当强分。
善见云：若衣物众多，段段说之；欲总说者，并缚相著。加圣法云：大德一心念！此是我某甲长衣，未作净，今为净故施与大德，为展转净故。
彼受净者言：长老一心念！汝有是长衣未作净，为净故施与我，我今受之。汝施与谁？
彼当言：施与某甲。
受净者言：长老一心念！汝有是长衣未作净，为净故施与我，我已受之。汝与某甲是衣，某甲已有。汝为某甲故，善护持，著用随因缘。长钵、残药，文并同准。
正加法中，离、合二缘，准论行事。
三、加法，对首缘中。段段各说名离，多衣总说名合。
就文为三。初明财主惧犯长过，舍物与人，为展转净；若不言转，谓真实故。二、受净者言下，明前受财言中展转，不自专属；更拟施人，人非独许；律取同意，故问本主汝施与谁。三、既定净主，理须遥嘱：更牒本缘，明曾为受；又牒前命，拟付净主；且还付汝，当为净主善护持故。著用之言，随时加减。
法中，初科。三段：初即财主面付对首，二即对首审问财主，三即对首遥施净主。著用加减，或可去留无必，或令钵、药随改。
此展转者。初财主付净者，此一转净也。净者又遥嘱人，此二转净也。净主不知，还付财主作净主物，此三转净也。俱净贪著之意。
次科，初释展转。此舍彼受，经涉三人，遂成三转。俱下，示教意。
五分云：应偏袒右肩，互跪，手捉衣，心生口言：我比丘某甲，此长衣净施与某甲，随彼取用。得至十一日。复如前威仪言：我某甲，此长衣从某甲取还。得至十日。复如初言：我某甲此长衣净施与某甲，随彼取用。
如是舍故受新，十日一易。
心念净法。既是别人，舍心难尽，且令转换，得延时限；终须对说，方始究竟。不如受衣，非为转著，但加圣法，随身服用，故心念受与对首同。
次心念中，初科，初叙净法权开。不下，次简受衣永定。净为转著，受是系心，一舍一取，迥然天别。著，即封执。
于五众中随意与者，非谓随衣各牒施主名也。但展转净主，既非目对，故通五众。至于加法，随定一人，当指为彼财，为彼而持护也。
次科，展转中，初文，初遮非。恐谓随衣临时谩牒。但下，显正。由不面请，故通五众；至于作法，恒定一人。
文分为三。初遥施彼，得过制限，故云十一日也。后复还加，不越常开，故但十日，恐至明相，依教犯故。又说与彼，如前得过故。
次科。文句三节。初、后施彼，中间取还，更轮而作，非一时也。十一日者，显属他故。
文舍故受新，十日一易者，又别致也。一是长衣，一是受持，更番受净，不得过限。计受持者，不畏犯长，无奈净者将是过限，所以指在十日内转。
二、互易中。又别致者，不同前也。此谓不说净人，为免畜长，两衣轮受，不须说净。若畜长人，加受说净，自可准前。
此之两净，亦谓开缘。尽界无人；虽有愚塞，或是非数：求足叵得，依前十日，方得加用。必忽他行，夜分还集者，未得依此。
三、结意中。两并对首，无人故开。愚塞谓无知，非数即行缺。幸有同住，他行未归，义须伫待，则非开限。
萨婆多云：钱宝、谷米，并同长衣十日说净。律本云：当持至可信优婆塞所，若守园人所，如是告言：此是我所不应，汝当知之。
论云：除钱及宝等，一切长财，并以五众为施主。若说净钱宝市得衣物，不须净施。僧祇云：施主若死等，不得过十日，更觅施主说净。毗尼母云：若衣物未说净、点净，缝衣著已净者，则名衣和合净。若色非法，缝著如法者，是名色和合净。更不须别净。
金粟净法中。
金粟净。金收七宝，粟总五谷。
引多论文开说净者，并谓如法外施。非是求得，及余不净，虽说不成，由早犯故。金、钱、宝等，如律俗人送为衣价。诸谷米等，如律，路中他施比丘斑豆、谷米。开为施受，净人掌举等。故斯杂物，体是繁积，时有济道，故曲开听。如涅槃中为护法故，净施笃信等。
释中，初科，初简非法。求得即邪命，不净谓兴贩等，此已先犯，皆不入净。金下，示如法。两引开文，无非济道。衣价即钱宝。引经律论，并令施他，明非自畜。涅槃护法，为存僧宝，佛法在世故。
如多论中，求可信人。四分亦尔。不许比丘亲自执掌，坏心行故。余如钞显。引多论文，所以五众不得为钱宝施主者，并为戒制，不应行故。
二、简主中。以捉、畜二戒，五众同制故。注云钱宝外长财，即衣财耳。
言净施钱宝，易得衣物，不须更净者，由初得财，已入净故，今既换得，不是意外，本无贪附，即本无染故也。
三中。净财易衣，从本故净。
又引僧祇施主若死，不过十日者，以无所属故也。此通道俗二主，常须忆之。
四中，初科。注引僧祇，欲明俗主，准前衣净真假二主，事义是同，故云此通等也。
问：多论净宝得财入净不说者，宝主若死，财衣说不？
答：衣宝两主，道俗位分。既易净财，理须展转，但非外得，故开不说。必宝主无，还须依净，由无所指，储积还多。
次问。净财易衣，主死如何。
答中，初明前同不说。必下，正决所疑。
如母论中和合净者，谓说、点、染三种通净，开无一堕及二吉罗。如十诵中缝者非法，必须刺著，方无三过。
五中。不说净，一堕；不点、染，二吉。谓衣未二净，缝于已净者上，又五正间染，缝著如法色上，以能从所，合成一体，故云和合。下引十诵，决论缝文。
释说戒篇，篇目。大分僧、别，别分对、念，故云诸也。
夫道假缘修，业由因积，故能形心净谧，克剪烦累。是以大慈敷化，垂布声教，动摇物善，慧利为先。初即授以戒归，为万行之本；次则拯彼衣药，为摄济之缘；末则立教开弘，为随务益业。此三具也，则出世之意存矣。
叙意中，初通叙修证。缘即衣药等。因谓受体及后随行，形心净谧即治业，克剪烦累即破惑。谧，静也。是下，别对诸篇。敷，开也。教由声说，故云声教。凡愚顽呆，故须动摇。万行本，即受体也。摄济缘，谓内外二资也。随务益业，通下六篇。此三具者，如造宫室，初如基址，二如墙援，三如庭宇，比之可见。
就正宗中第四文也。大分为二，初缘、后法。
解释，标中。从文当五，约义居四。
摩得勒伽论云：云何布萨？舍诸恶不善法，证得白法，究竟梵行。半月自观犯与不犯，清净身、口也。善见云：说戒法成，知正法住。毗尼母：清净者，名布萨义。
就前缘中，虽闻说戒，迷意者多，故略叙引。广如钞显。
释缘，标指中。不深教旨，故多迷意。
十诵云：佛未听布萨羯磨、说木叉会坐法等，外道讥言我尚有上法，比丘无耶？因开比丘说戒布萨。四分中，王欲令比丘集会说法，如诸外道共相来往，佛因许之。
引示中，初科。十诵会坐，即普集长少，作法讲论等。言因开者，对讥为开，立法成制。四分即说戒犍度，王见外道和集生善，故令效之。
然以教法初开，事必有渐。古佛道法，何法不无？但为教迹，乃在余道，故因收集，共成一化。外道得其事末，随相而行。佛随后制，乃穷理本，令清心形，应道业故。
次科，初叙托缘。十诵外讥，四分王教，起教之端；当知说、恣，古佛常法。教有形迹，故名教迹。因收集者，谓取彼所行，成我法则。欲收邪众归心正法，权巧之意，凡、小莫知。外下，次明意别。事末则暂尔和同，理本则终令出离，似同而别，天地相悬。
文中引论言布萨者，乃梵本音。此以义翻，舍恶证善法也。大途如此。
释名义中，初文。舍恶证善，如注具引。舍诸恶不善，谓业、惑也。证得白法，谓无漏功德也。究竟梵行，即无学果。诸文所翻，不出斯意，故云大途如此。
僧祇中，乃至清信士女，九十六种出家之人，皆半月三受布萨。故彼文云：佛说清净是名布萨。即如律云：有犯者，不得说戒、闻戒等。又云龙女受布萨者，即八戒斋也。故俱舍中云受布萨护，即八斋也。又云布萨食者，亦是净斋之食耳。即见论云：布萨，复八斋也。三千威仪经云：布萨者，秦言净住，义云长养。齐竟陵文宣王撰净住子二十卷，大论布萨法式，愿誓赞引，须读者，长人神思也。母论云：断犯，断惑，清净身口，皆名布萨义；扫堂敷座，名布萨事；自恣亦尔。
次科。初僧祇布萨，通于俗外，每半三日集会修善，故云三受。四分，无犯方许闻说。仍名八戒，皆清净义。俱舍戒护，三业分之；布萨召食，故知名通，非止说戒。善见同上两文。三千，净住取离恶义，长养取生善义。南齐萧子良封竟陵，谥文宣。净住子名，即准上经，旧云有二十卷，多明在家布萨法，未见其文。母论，犯即是业，下分事、义，皆归清净；自恣亦尔，同上事、义。
故聚诸文，须知本意。不但闻、说，不行无益也。
三中。上二句结前七段，无非行净，即是本意。下二句申诫。
引见论中说戒法成，正法不坏者。良由僧众清净无犯，有犯寻忏，通应净住。戒清净故，定慧可期，会正因此相续不绝。故久住相，由斯而弘。
释住持中，初科。文叙三学相由入道，皆始于戒。故知戒存则道行，戒废则道丧，理数然耳。
若至说时，无思忏荡；或不可忏；又不依悔：同聚闻、说，皆与心违。增烦动闷，事不获已。不来理得，又耻非数。如斯闻、说，未足住持。或都不闻，一生虚过。如斯等例，俱非正法也。
二中。初叙非，有四。一、愚不思忏，二、重不可忏，三、不依法忏：此等同闻，深非本制。四、都不闻，况复求忏。如下，总结。
然则有染虽闻，闻生惭愧，常思净信，奉应说本。今虽尘点，得非来习，则说无益矣。故伽论云半月自观，若有犯者，同意边忏。岂非净也？
三中，初叙犯者筹虑。尘点即毁犯。来习即后因果也。说为清过，故知无益。故下，引劝。
就文分三，即从人也。
就前僧中，广、略为二。
就广又二：从初至尼差人来，说戒前法；二、教诫尼下，说戒座上法。
前约僧尼，随文分也。就僧义四：一、时节不同，二、集众方法，三、布萨众具；四、诸杂所须。广如钞中，至时引说。但随文解以为三段。
僧说戒中，初科，四门。时节即三日、食前后、昼夜等。集众即鸣钟约界等。钞中无此第二，而有第三正说仪轨。但下，总标。
佛言：若四人已上，当白已说戒。于十四、十五、十六日说戒。听上座于布萨日白僧言：大德僧听！今白月十五日布萨日，众僧集某处说戒。
如是白已。上座应教年少比丘具净水、灯火、舍罗。听作时，若打揵搥及余时法，若告言：诸大德！布萨说戒时到。僧集已，比座共相检校，知有来者、不来者。其诸庄严说戒众具，广如钞。
初僧说戒法者，明白告令也。若不预告，或有迷乱；至于忏荡，须思识、疑。及时集处，知须事有故也。
说戒白告中，初科白告二意：一、令思所犯；及下，二、令知时处。法事必须有之，故云事有。
文列三日者。皆谓黑白不同，方土差异。三皆通正，随用开得，顺增三文。若不许者，自恣亦三，何为行也？然律本中亦云：八日、十四日、十五日者，无问黑白，三日布萨也。前二为俗，则说法、授归；后一为道，则净心说戒也。言十六日者，为难开延，未可常用。
牒释中，初明通三所以。黑月小尽，无十五故。方土差异，随国用故。本律增三，具列三日，故引为据。若下，斥非，有执半月定须十五，故此诰之。然下，定当。律本三日，又引别文，六斋日耳，意彰十四本非正日。下明十六，王、贼等开，亦非正也。
若尔，前后二日为可用否？
答：十五常定，必有他缘，前后皆得。
所以听上座白者。佛在自说，用诫群品，今补位处，故非余说。今时白者，多是维那，上座不行，受命故也。如说戒人本即上座，后开堪能，义亦渐也。
二中，初叙教意。十诵云：上座一人，替补佛处。今下，决时事。受上座命，传以告僧。下引说戒，比例可知。
文列某处者。以同界堂多，须定处所，以不容交乱也。
三中。西竺僧寺，别立戒堂。文约堂多。纵令常一，亦须白之。
教年少具者，以上下有仪，无轻举厝也。具净水者，拟初来故。以舍罗草，名以为筹，计用从事名，知众少多欲赴布萨会也。余如文指。
正说中，初科三段，初中。上则指教，下须依禀，故云有仪。厝，置也。二、具净水。拟初来者，谓客来洗濯，须先备之。准非众中华水供具。三、舍罗翻筹，故从事名。
所以至时常说不开者。如十诵云：过去佛法几时住世？随清净比丘说戒法不坏时也。未来、现在，亦同此故。
次科，正明中。比丘问佛，三世佛法兴废久近。佛因答之，止以说戒用验存亡。方今天下行此法者，百无一二，纵行乖法。佛法住世，知非久矣。
母论云：乃至钝根无知，有难不得就余寺听戒者，当略说戒，云诸恶莫作等。
次引证，母论。两缘开略：一、钝根不能诵；二、有难不得往。略说四句，言略义深。律藏虽多，亦不出此。岂唯律藏，佛法皆然。
僧祇中：四人布萨，俱不能利者，不能说尽者，当说四、三、二、一篇，乃至偈序，余唱常闻；若不诵一篇，作布萨者，越毗尼。举众不利者，令上座出界外心念布萨，余三人界内三语也。若人人各诵一篇，当授一聪者。既利，若诵忘时，余人口授。不得重诵、逆诵、合诵，有忘得补。
僧祇有三，初开略说。从多至少，次第开之。举下，次开别法。若下，三、开指忘。重诵，再说一篇也。逆诵，从后退前也。合诵二人同声也。忘得补者，覆诵所遗也。
四分中：当分人遣至余寺诵之。至时，人谓一篇尽，又随诵接也。
四分。各学递接，共成一本。
若尔纷纭，何不执读？
答：说戒、羯磨，俱是圣教。如世言令，未见执文，今所传授，还遵佛世。故于听说，何得执读？又世中咒术，尚须诵持，方能成遂；圣制必依，不劳异解。时常行事，读文作法，余法犹可，不成咎浅；受戒一事，自陷负人，深不可也。
释疑，答中，初示制意。本通说戒，因兼羯磨。君父垂诫，义非读文；诵咒加持，足为明例。时下，次斥时讹。文明羯磨，说戒例然。余法但自结罪，受法令他无戒。深不可者，诫其改过。
就同犯中，识、疑分二。
如何识罪同时犯耶？世所同行，虽罪不责。如受钱宝，为利行道，礼佛诵经所获赃贿，合众安坐，知非而受，是为一罪通于僧也。故律云僧犯尼萨耆者，即斯人也。或人别随犯，名种不同，校量其罪，俱非清净，虽非同犯，无任应说。理总白忏露过便灭。
二、释忏露，识罪忏中，初文，初征起。世下释通，又二。初、约合众同犯。今时斋会过午非时，受钱捉宝之类，引证可知。或下，二、约各人别犯。二并通忏。
佛言：若僧集说戒，尽犯罪者，不得说戒，不得闻戒，不得向犯者忏悔，犯者不得受他忏悔。彼比丘白已当忏悔。应作如是白言：大德僧听！此一切众僧犯罪。若僧时到，僧忍听。此一切僧忏悔。白如是。如是白已，然后说戒。律本更不悔本罪。
就文标缘中，僧集说戒者，此以时逼无由外忏。故律说云：若在说前，同犯罪者，当诣比近清净众中，差人往忏，彼来返寺，次第对忏。今开白者，义不同也。
牒释中，初文，初明临逼方开。故下，次简余时不许。合众皆犯，一人忏净，堪为对首。
有犯不得说者。戒法体净，拟敕将犯。今自沈溺，何能拯救？故不可也。
次四制中。初、谓行缺不堪训人。
有犯不得闻者。说序之时，文言俱悉，罪者当忏，净者默然。今心停罪，端然应净，虚欺贤圣，甚自负责，又不可也。
二、即体秽不合净教。
不得向犯者忏者。以罪积思除，引证对息。前既有瑕，无由遣累，又不可也。
三、忏不简境，秽中浣秽。
犯者不得受他解罪者。忏名上起，前证染污，何能生他后断之本？故制不可也。
四、自不省非，病人治病。忏名上起，出明了论。
既有斯四，义从开文，作白同忏，便应净法。
结示中。由无净境，故开白忏。问：作白之人，为须净否？答：既云众犯，彼此齐忏；必有一净，自当对首。
律文不言更忏，明知本罪随灭。何以知耶？夫忏罪对人，令证瑕累，今作白告，通无纤隐；人俱非净，法是除缘。如草覆白，罪诤同灭，亦俱有罪，相向露也。故作此白，一切偷兰下诸篇罪，犯皆除也。上二篇罪，须僧别法，故非所论。
三中，初准判。
何下，征意，初叙所以。对众无隐，心净罪除。准此，白前必应告众，惭耻自责，向僧发露。如下，引例。灭诤草覆，事义颇同。故下，简滥。除上二篇，余皆可忏。
佛言：若说戒时，一切僧于罪有疑者，应作白言：大德僧听！此一切僧于罪有疑。若僧时到，僧忍听。此众僧自说罪。白如是。然后说戒。此但露罪，得闻说戒。本罪仍须识已忏。
二、就疑罪者。此疑从事生，必对方除也。如旦食粥，似于正食，至中还啖，有疑犯足，须待净人，方定罪目。但露无瑕，便应净法。故虽白露，本罪不灭，由未了知，不名忏断。不同前白，识达无疑，告情及罪，事同对首。有斯异也。十诵云：一切僧同犯，单白向四方僧，后如法忏。故知不灭矣。
疑罪中，初叙过相。粥似正食，谓稠厚者，初出釜时，物画成字，即为正食。未问净人，成否不决，故云疑也。虽露不灭，与前故异。十下，引证。向四方僧，即发露也。
今时奉教者，云我不清净，不合闻听。此未了行教也。律不徒然，必为来世。但恐大重，不应单白，纵重学悔，犹称清净。岂令身死总收取乎？
次科，初叙妄执。耻己不净，遂不听戒。此下，责愚教。大重，即四夷。忏重名学悔。犯不思忏，积累至死，业随识去，即总收也。
问：今诸罪人，意谓不犯。傍人审知，欲举违教，以律文云不得逼忏者？
答：两有其致也。意谓无罪，心净闻戒，不得娆之，令生疑负，一不得听戒，二不得忏悔。
三中，初问。罪人谓迷犯者。旁人谓知律者。不举不合同闻，举之又违律制。不得逼忏，须彼自悔也。答中。不举两致，即如下列。
若尔，何故不知不脱者？
答：若语自行，不以不知，随犯依治也。若据众法，谓不犯得闻说戒，无违心故；不犯谓犯，不得闻戒，心不净故。又据自行，实犯谓无，不犯谓有，俱须两识，不可任情。前言不得强逼者，恐发诤竞，故且任之。不同残中，忘谓无覆，虽逼无诤，故戒文中强与覆法。
次问。意谓既许闻戒，罪何不脱？
答中，有二。初约众、自二行对明。自行据体，有犯随治；众行取和，不疑许听无犯，疑有约心不开。又下，次单就自行以辨。实犯谓无，理须举悔；不犯谓有，义不妄施。前下，决上律文，且为护众。仍简僧残，次死须救，故逼无诤也。
于说戒日，集僧，索欲，问缘，答云：差人请教授羯磨。
文言：大姊僧听！若僧时到，僧忍听。僧差比丘尼某甲，为比丘尼僧故，半月往比丘僧中求教授。白如是。
大姊僧听！僧今差比丘尼某甲，为比丘尼僧故，半月往比丘僧中求教授。谁诸大姊忍僧差比丘尼某甲，为比丘尼僧故，半月往比丘僧中求教授者默然，谁不忍者说。
僧已忍差比丘尼某甲，为比丘尼僧故，半月往比丘僧中求教授竟。僧忍默然故，是事如是持。
律本云：应白二差一人已。彼独行无护，更差二三人为伴，往僧寺中，至所嘱比丘所。义准应差人承受。彼嘱授尼应具陈所请已，至十六日，更往僧寺中求可不时，若得略教授已，还至本寺，鸣搥集尼众，不来者说欲已，然后使尼如僧中所告者，在尼众中具宣僧敕讫，诸尼合掌顶受。律虽无文，准僧祇律文义如此。若僧尼两众各满五人已上，方行此法。故律本云：若众不满，若不和合者，至时但礼拜问讯。
尼请教法。就文差缘，应白二下，后往僧相。文行略法，广者阙矣。
尼请法中，初科。就文差缘，即前羯磨。应白二下，即后注文。往僧相者，尼往僧中之仪式也。广法，即僧中请人作法，差往教诫等法。律本具之，当世不行，故但存略。今时广略俱废，止可闻知，用为来习耳。
云各满五人，方羯磨差者。以尼被差，即所为故，非数摄也。僧虽有五，一须具德，二十夏者。若无此夏，虽复多人，亦不合受，以德不满故。
次科。尼中差使，僧必差师，二并所为，皆不入数，故须各五，方可行之。若但行略，不必僧满。
佛言：于僧说戒时，上座问言：比丘尼众遣何人来耶？今但取当时说戒者问之。
受嘱授者即起，具修威仪，为白僧言：大德僧听！某处比丘尼僧和合，僧差比丘尼某甲，半月半月顶礼比丘僧足，求请教授尼人。三说已。
义加云，彼应至上座所云：大德慈济，能教授比丘尼不？若答言不堪者，乃至二十夏已来，一一具问。
若无有者，还至上座所，白言：遍问众僧，无有堪者。上座即应作略教诫法，告嘱授人云：此众无堪教诫师，明日尼来请可不时，应报言：昨夜为尼遍请，无有堪者。虽然，上座有敕，敕诸尼众：精勤行道，谨慎莫放逸！
就两处教诫，皆列上座者，指本律文。以众首比丘纲维法务，每有事达，无不承抚，即如前述，替补佛也。
次座上法，教尼中，初文。两处教诫，即注中前云上座作略教法，后云上座有教敕。指本律者，示所据也。以下，出所以。达，至也。承领，抚恤，以应前事。
文中曲指答对、往返、言议之仪者。以见不学识者，年高座首，动无法则，令空遣尼还，曾不对答，识者齐耻，故具引之。大略如此。必有余暇，临机更道，岂局斯也？后说戒座上，主客通有，贤愚总集，何得自轻？
次科，初示答词委曲之意。大下，令更裁酌，不必如文。后下，诫令知耻，不可慢众。
佛言：若说戒日，客来，若少者，当告旧比丘清净。应如是告言：大德僧听！我比丘某甲清净。若说戒序竟，方陈此言。必有犯者，举过告僧已，余者次第听。
告清净法者。文引客来，明知旧净。若未至序问清净处，随到即坐，不劳告净，以及后问故。多人齐至，一一别说，以各自陈也。
二、告净中，初科，初明律文局客。若下，次简说时须否。但不及三问，即须告之。多下，三、明众多各说。
今解告净不问主客，但使外来，不及序问，皆须告净，以应后说。
义决中，初科。但使外入，不局客旧。
若尔，在众同听，有缘说欲，后更入众，须陈净不？
次科，难中。由说欲去，事讫须来故。
答：不须说也。前告净者，元未预闻，此已陈默，不劳重告。若更须说，即座恶觉，亦须说耶？佛制心念，在众闻露。虽有此难，无文制说。然是后来余不闻者，及有忆过，不告皆犯。不同在座，有开心念。各有所以，任两通之。
释中，初约不须释。已经三问，默应净故。恶觉念起，律制犯吉，听在众露，不令再告。故举为难，例知不须。
虽下，次约必须释。初纵上难词。然下，夺归今义。余不闻者，即中间诸篇。及忆过者，谓说欲出外，方忆犯也。各下，双结。文无去取，准说为长。
佛言：当至一清净比丘所，具威仪，说所犯名、种，白言：大德忆念！我比丘某甲犯某罪，今向大德发露，后如法忏悔。三说。说戒时忆者，须用此法。若余时中，依法忏悔。十诵云：发露比丘不须更发。
律本：比丘犯罪有疑，复逼说戒。佛言：应发露已，得闻戒。义准云：大德忆念！我比丘某甲，于某犯生疑，今向大德发露，须后无疑时如法忏悔。三说。
识疑两露，与前不同。僧同犯故，可用僧法。今则别人，自有所对清净比丘，故须露已方得闻戒，文相可委。
三、识疑发露中，初对简前忏。今下，正明今法。一、是别人，二、有净境，与前不同。
律本：为在座上忽忆本罪，向比座说之，举众闹乱，佛令发露心念。应义准云：我某甲犯某罪，为逼说戒，恐闹乱众故，待竟当忏。三说。疑罪准此。
座上露罪法者，又不同前。此为缘开，恐闹众故，开心念成。据法准绳，应对首心念也。然界无对，方是本法。今对众念，故非前条，随众即成。是但心念法，不同对念也。
四、座上露中，初简前法，容可对露。
据下，次辨法位。初标示。然下，定夺，又二。初显非对念。以界无人，方开作故。今下，定归但念。以对大众，法自成故。
大段第二，略说戒法，缘、相为二。
佛言：若王、贼、水、火、病、人、非人、恶虫及有余缘者，若床座少、露湿、天雨、布萨多、夜已久，或斗诤、说法等夜久者，略说戒。五分、僧祇并为多缘开听略说。
说前方便，一如广法。随缘缓急，广略说之。
就前缘中，重轻又别。前八为难，不出命、梵，后多为缘，将护僧故。
第二略法，前缘，初科。重轻别者，八难是重，余缘为轻。
言王难者，或将士众拥寺列兵也。贼者，如僧祇中，突入闻戒，既不为说，便加苦恼；制令改音诵余经法，不得断绝也。水能漂荡；火能焚灼；病须将护，拖曳致损。人谓恶者，伺觅捉缚。非人鬼神，及以恶虫，能为比丘命作留难。广文具钞，量时引用。
次科，八难中。一、王，二、贼，三、水，四、火，五、病，六、人，七、非人，八、恶虫，如文次解。贼常劫盗，人但冤仇，所以两分。
余缘之中布萨多者，诸忏非一，遂至夜久也。忏为净罪，即布萨也。
余缘中。注列五种，第四言滥，故独释之。即目行忏为布萨耳。
律中具有三五略说，随缘远近，文非明了。今依毗尼母论，若说序问清净讫，应言：诸大德！是四波罗夷法，僧常闻。十三僧伽婆尸沙乃至众学，并云：诸大德！是众学法，僧常闻。诸大德！是七灭诤法，半月半月说，戒经中来。已下依文广说。
若难卒至，应随到处云：已说至某处，余者僧常闻。若难缘逼近，不得说序者，僧祇律云：诸大德！今十五日布萨时。各正身口意，莫放逸！便各各随意去。
律中：至布萨日，不得不说。若无人诵者，应差人往比近寺诵之，还来本处说。若无者，应说法，诵经亦得。
今有行略而无法式。就缘缓急，故须称时为要也。常途寒热，容所叙致，可广始终，而略中广也。
三种略中，初科，初斥非。就下，示法。初通叙略法之要。常下，正释所出之法。意谓临时缘来，即须戒师观缘而略。今依母论，乃是冬夏寒热等缘，预先备拟之法，故曰容所叙致。可广始终者，始即前序，终即灭诤下文；既非急难，容可广也。而略中广，即中间七篇，略题篇目，是所略也。是则前后自广，中间名略。
问：七灭诤为通略否？
答：八篇皆略，何有不得？准如尼钞，灭诤亦略。
若尔，文何不略？
答：母论略缘，但止众学，又灭诤不长，容可广说，引起后结，所以存之。
问：事钞分略却、略取，今文明略，为却为取？
答：一言略者，则兼却取。如云诸大德是四夷法，即取篇名，为略取也；僧常闻者，略去戒条而不说者，为略却也。钞云：略取，谓取诸八篇题首；略却，谓诸篇种类是也。自余妄说，具如资持所破。
若诵至随戒，难卒排门，不可转诵，或加执缚，当言余者僧常闻，掷身走出也。
二中。谓己在座，正欲说广，王贼等至，故开略说。前说过者，自名为广；余者常闻，止是略却。或可余者为略取，僧常闻为略却。
僧祇所引者，据将欲说而难卒至。故正身口，亦是大意也。
三中。僧祇将说难至，谓作白竟，但云各正身口意。制说在此，故是大意。若在白前，后须重说。
举律文中至期必说者，以行基所托，依准而成故也。
二制说中，初科。半月一诵，提策受体；不说纵怠，毁破无疑。基既倾危，余何所托？
如无诵戒，说法诵经，亦抑其次者。以戒制附相，切要易持，经授心识，托虚难摄。故随时制，轻重不伦，各有致也。不容爱憎，同一说也。
次科，初牒示先后。以下，释通教意。身口近事，故云附相；心识玄旷，故云托虚。附相则易持，托虚则难制。初制说戒，故重；后开诵经，故轻。不容等者，复恐无知妄生取舍，故特遮之。
大段第二，对首说戒法。
佛言：若一比丘住处，于说戒日，当诣说戒堂，扫洒令净，敷坐具，办澡水瓶，然灯火，具舍罗。若客比丘来，若四人以上，应白说戒。若有四人，应集，白说戒。若有三人，不得受欲，应各各三语说戒。
缘中，先办众具，待客比丘者。以出家之人，漂泊无侣，何有定住，是我所也？游化观方，纵任自在，随处弘道，不局坊寺，望刹为居，四海为食故也。十诵、五分云：若闻客来，清净同见，布萨羯磨，木叉会坐者，旧比丘应远迎逆，软语问讯，代担衣钵，四事供给，汤水洗浴，前后诸食一切供给。不者，与罪。何以故？以无佛时，是人补佛处故。是客比丘，能广分别诸法，故须供养。
第二，对首，缘中，初叙僧无定迹。望刹为居，到处即止。四海为食，时至即乞。十下，引示迎待。布萨羯磨，谓忏罪也。木叉会坐，即说戒也。何下，征意。云补佛处，则知如上承迎供养，乃据知法有道之士，料非庸流所能当也。
文中若满四人，应白说戒，此具僧也。
次科。满四白说，属前僧法。
三人已下，不得受欲者，是法别众。总集各说。
三中。准律说欲不开别人。法别众者，对首如法，界中不集耳。
僧祇：令扫塔院僧院内，香汁洒地，散华香等。故律中，庄严说戒堂也。
四中。扫洒香华，示非常务，发动物心，尊法重道也。
如是言：二大德忆念！今僧十五日说戒，我某甲清净。余二人亦如是三说。若二人共住，亦准此。若犯罪者，向清净者发露，若忏悔已，方得加法。若有罪不发露者，不应清净法也。
问：僧说戒者，一人秉说，余皆默坐；下至对首，皆各表净者？
答：僧法位强，成办力大，故白说戒，通四方故。别人力弱，但表内净，应上教也；何得一说，余同坐默？
次法，问中。欲彰僧别二法优劣。
答文，初明众法通收。本摄僧故。别下，次明对首为别。且表净故。上教即僧法。
佛言：一比丘，于说戒日如前办众具，待客比丘。若无者，应言：今僧十五日说戒，我某甲清净。三说。
五百问事云：如上加法已，有罪者向四方僧忏悔已，独坐诵戒至竟。
心念说中，如文可知。
僧祇文如四分：若无客者，作念：若得清净比丘，罪如法除。念已，当心念口言，三说布萨。此即向四方僧发露，大如僧中。如五百问中，文具列者是也。纵使三人，亦准为法。
三、心念，释中，初引僧祇。无客来者，显独作故。先作念发露，后方陈词。此下，合五百问。纵下，例通对首。谓罪须僧忏，待众不满，亦先发露，然后互说。
忏说戒相。由常作故，即是住持。莫不折伏慢幢，崇仰至教，分倾烦恼。
次科，初句征起。何故说戒先须忏露。
由下，释通。初二句示说戒意。谓半月常作，频令洗忏，戒品既净，定慧乃明，即住持相。莫下，明忏露意。慢幢，即人我。至教，即戒法。伏我仰法，圣道可期，故倾烦恼。且据两凡，故云分也。
释安居篇，篇目中。诸众者：若就人明众，即五众也；若约位明众，即对、念也；若约法多明众，即前、中、后，对、念、忘、及等，并见文中。安居，如下自释。
时诸比丘一切时游行，蹋杀生草木，断众生命根，世人讥诃，虫鸟为譬。佛言：不应一切时游行，听三月夏安居。有通诃、别制，出在尼律。
出家慕道，驰散非业，故当计时择念，义无浮逸。今乃沿随邑野，追逐情尘，颠仆巨壑，无思返迹。是以大圣以法遮防，不许游涉，当居静虑。故律文中三时通制。
叙意中，初科，初叙所应。计时谓惜分阴，不虚度也。择念谓专心观行，离妄缘也。今下，明不应。邑野即城邑村野。逐情尘者，营世务也。巨壑喻现业来报。是下，示制意。准通三时，知开非意，此据上根绝世之流；单坐夏时，乃被中下；况俱不坐，何足议哉？
然有待之形，托缘不一，必量过起，夏暑偏多。一则损生害命，深乖慈道；二、招世讥谤，不及禽兽；三、为过既深，故非道业。春冬过少，待缘开赴。有斯别故，名曰安居。
次科。托缘不一，世缘无定，不可常故。损生命者，夏月地多虫故。招世谤者，如缘起说，彼云虫鸟尚有巢窟，故曰不及禽兽。春冬止有第三，故云过少。
释名者，形心摄静曰安，要期在住曰居也。
释名中。形心摄静，无杂缘故；要期在住，无奔驰故。
就文分二：初明住法，后出界法。
初为五：初、作法不同；二、结时前后；三、夏闰延促；四、解结成不；五、背前结后。
就初门中。住法有四，谓对首、心念、忘成、及界也。相在文中，至彼消释。又分为七：前三不分，就界为四，以园、界两所，足有双、只故也。
安居五门，初门，列法中，初分四法。又下，次开七法。及界中，园与界各有双、只，故为四也。
用前七法，下约三时，则二十一种。将此数法以约两界，自然、作法，合四十二种。将此约人，人有五众，则合二百一十种也。
配数中，初科。约人五众，一众具四十二种，总合可知。
有人言：前之二法，既有圣教，可通三时。忘成、及界，此之五法，作法开成，本无言说，故中安居所不开也。恐不及前，故损五利；恐不及后，一夏虚坐：有斯两意，开于二日，中间不开。如此约数则一百六十种：以前二法，历三时、两处及以五众，则六十种；以后五法，依前二时，则一百也。
他义中，初科。初示制开通局，如下，历数。二法历三时成六；两处，每处有六，为十二；一众十二，故有六十。五法历二时为十，两界为二十，五众成一百。
如此分相，据一人经多夏，一夏有多人故也。
总示中。两义以显历数所以。一人多法，不可同时，故约多夏多人，始能具耳。
因此前后泛解有六。
三、泛解六门。准下初门，即前次师之义。而下诸门，今家所取，故因引之。
初、开制前后者。对首、心念，此二制法，始终一月一日结之，兼闰得两月一日。后之五法，如上是开，唯是前后两夏各十六日。中间二十九日所不开也。
初门。且出彼解。准如初释，则通三位。
二、结罪前后者。从四月十六日至五月十五日为前，以不结者，随日不结，吉罗；后五月十六日为后，若不结者，尼提、僧吉也。
二中。尼提即单提中制，僧吉即随结也。
三、有难前后者。五百问云：从夏初日至五月十五日，可日日结坐。若夏初有难不得结者，或五日、三日乃至一月，虽不结之，不失前坐，以难不结，非是故心。此名三十日坐，一日受岁。后坐夏人唯得一日结。过七月十五日已，有难者，可日日受岁，尽八月十五日。此名一日坐结，三十日受岁也。
三中，五百问。初明前难。以难缘故，未暇加法；要心已定，故不失前坐。一日受岁，同是七月十五自恣故。后下，次明后难。谓结后安居者，七月十五夏虽未满，可随前坐先自恣故。
四、位约前后者。初、后两夏各十六日，中间安居二十九日。僧祇云：若在道行，至安居日，即于路侧，若于中道，应受安居。然后往趣所住之处，应更安居。道中不前安居，一越；至住不后安居，二越。据此，前结安居若是，不应后制。但依教法，知不成也。往住后结可依受岁。
四中。即三位结法，前后各一日，余并名中。僧祇道行未至前所，至期必说；且为免过，不当结法。
五、行住者。对、念二法，无问行、住，俱得用之。忘成等五，以是行人先有要故，文云为安居来，非旧人也。必旧有要，例亦开之。
五中。行即外客，住即旧住。要即要期。上引他解。必下，今判。
六、据法不同者。对、念作法，以容预故。忘等开成，恐乖前后，直尔便得。
若直尔得，后用加法何为？
答：制开义立，何得不有？
六中，初正明。若下，释妨。以忘成等，初即开成，后须加法故。答中，初成从开，后加禀制。
二、明结时前后者。
问：安居修道何时不须，偏约在夏者？
答：夏过多故。如上标举，湿热郁蒸，散乱乖道，生讥致谤。因斯故制，使修自行。行满德成，事须益物，是以春冬随缘外化。
二、结时，初问答中，初叙夏月制意。指如上者，即三种过。然前后叙致，并附权意，托缘立法。究论圣戒，莫非为道。毗尼开制，大要在兹。行满下，次明春冬开意。
若尔，成化何局春冬？夏中受日，随益开往；春冬有过，亦通制者。
答：受日深益，待量方赴；春冬过少，故任不结。各有义也。
次科，转难中。论化益，则夏中亦开；据有过，则春冬亦制。是则三时同等，开制无功。
答中。缘分急缓，故量不量殊；过有少多，故结不结异。
问：夏有四月，何但结三？
答：待形须济，事须开舍。故制前三，特开后一迦提赏劳，使作衣服，受用资身，弘道利俗也。
又解云：四月通结，唯初日成，必有缘碍，则不名岁。教急机缓，不名智人，不可常行，摄生不尽。故开前一月，续结成岁，岂不然耶？
次问。答中，初约开后释。又下，次约留前释。佛名一切智人，以能知机故。摄生不尽，不收中下故。
三、明夏闰延促者。
有人言：佛制三月，但依教数；不劳多事，通闰四月也。故伽论云：王作闰月，数安居日满，自恣已，受迦絺那衣。即此衣成受不成受，谓依闰不依闰。据此论文，明知不依，自然得夏，并受衣也。
三、定闰中，初师，初立义。故下，引据。王作闰者，谓国家出年历也。数满谓从前四月十六去，取九十日，即六月十六自恣受衣。不依，已满故成受；依闰，未满故不成受。据下，结断。
有人言：本契三月不出本界。今夏未满，闰中出界，即非相续。依处安居，故是破也。昔人不依闰者，但数九十日耳；今有不依闰者，正月便安，闰月不安。
次师中，初科，初叙过。未满出界即下数满者，闰中出界即下闰月不安者。昔下，指非。昔人可恕，今人愈乖。正字去呼，对余谓之正，下同。谓前后三月，则守安居；中间闰月，则许出界。
若据多论，似摄闰取，故彼文云：若闰四月者，则取前四月受雨衣，满一百二十日。此衣开物，尚制依闰，安居修道，理制收闰。即彼伽论，前安居已，王作闰月。本知有故，则依闰不合受衣；本不知有，数日成夏。有斯两文，须通两致，如何从开而越本制？义不可也。
次科，详定中，初引多论，准开况制。雨衣，即用澡浴，夏月多垢，故听畜之。即下，通前伽论。彼文通依不依，乃据知不知耳。先知后结，定须依闰；先结后知，则开数满。有下，结责。可知。
问：且如闰四月者，前四月二十日受一月出界，亦应摄闰在法内不？
答：不得也。本闰正月，故曰闰余，何得摄闰两月出界？安居是制，受日是听，故无开也。五事赏劳，其益亦尔。以利是奢，酬前功故，纵兼有闰，但止数满，不同修道，慕急通摄也。
例难，问中。前四月受，后五月满，中间含闰，共六十日。答中，初正明受日。五下，因决迦提。制是摄修，故宜长；开是奢纵，故宜短。闰法，每日余分，积成其月，还闰正月，名为闰余，如钞减年戒中细明。
解诸妨尽，须次释延促。若夏有闰，次分三位。
若闰五月、六月者，定百二十日住，以含内也。
次延促，释中，初位。易见。
若闰四月及闰七月，此有延促，须细委之。
就闰四月者，三品坐之。前四月十六日至闰月一日结者，此十六人，皆四月住；若闰月二日结，至三十日，结有渐减，随日不定而住；若五月一日至后夏初，十六日人，皆三月住。
闰四月，初三品中。初、后数定，中则不定。闰月二日结，则三月二十九日住，如是渐退，至三十日结，即三月一日住。
此前二中，或有安居隔一月，自恣降一日。谓正四月三十日结者，与五月一日结人，中间隔一闰月故。前安居七月末去，后安居八月一日去是也。
历句中，初句。并正月中结。大论夏闰虽摄在中，然是虚月不系夏数，是以前后并取三个实月；而结有不定，故作句简之，以明差别。
或有安居隔一月，自恣同日去。即闰月一日结，望五月一日结者，亦名隔月也；自恣之时，同八月一日旦去。如是渐减，乃至安居隔一日，自恣同日去，可以例知。
次句。渐减，如云安居隔二十九日，乃至隔一日，自恣同日去。
此前位一段义也。
若闰七月者，有二品坐法。从四月十六日至五月一日结者，皆三月住，莫不数满，不及后闰故。五月二日结，至七月末，止得八十九日，明旦是闰，含虚增故，不得充数；安坐本界，尽闰月末，至八月旦，满九十日，明旦方去也。如是日日，至后夏初，莫不收闰，皆四月住。
次闰七月，分品中。初品可见。次品从五月二日至后夏者，谓十六结者，并中间涉闰，皆坐四月。
是中或有安居隔一日，自恣隔一月，乃至安居隔十四日，自恣隔一月，即五月二日至十六日者。可以寻知，莫诵语也。
立句中。安居隔日，并据多人各结为言。此须渐减，历为十四句，故令寻知。
四、明夏中解界结成不者。
四、解结，标中。据论夏、界，本不相涉。古有此义，故须辨之，以除后惑。
有人言：本依界故成安居，若解本界，便失夏也。以失所依，即日虽结，亦不成就。故文云安居竟应解界，未竟而解，故知非也。
解界，初师中，初科。前立义，后引文。由彼错执，故生此见。
问：在处成安居，出经宿破，何以解界即日便破？
答：出界外者，所依界在，要经宿破；今解本界，失本所依，是以不待宿也。
问答中。为防外难，故此曲分。
有人言：本作法界结安居已，夏中虽解，但不出界，不破安居。以不离处，何得说破？故律文中，来住此已，往至余处经宿破夏。今不动离，何故有破？
次师，初科，初斥前所立。故律下，准文反破。
文列应解，须知本缘。此元不为安居，但欲同法合界，故须云解。由安居之法，不专作法界中。结界本成僧事，安居随处并得。
二中，初决前师所执。同法合界，义见后科。由下，显事义不同。安居随处，一、不专法地，二、不局僧寺。
若依文说不竟破夏者，亦可不竟自恣应破夏耶？反难可知。如在摄衣界中，护衣缘故须解，亦应失本所依，即日明离？然未经宿，不说离衣。夏亦同此，何得即破？
三中，初引自恣，难解界失夏。自恣通三日，预前两日，是夏未竟。如下，次约摄衣，难即日失夏。
有人言：对自然界中安居，结界、受日，昔解有两。
初云：失本自然，破也。文云安居竟应结也。
次结界，初解中，初科。错执律文，故此妄判。
今解云：本依自然，结夏尚成。今结作法，牢强于本，何得云破？以不离界故。然立心行者，行护从急。若后作法远于自然，但依自然分齐。既无缘难，不可后开。若结狭本，有说依新。意以依处安居，随本自然为定。由本作法，意在羯磨；安居随处，不要加结。
次科，初斥非理。
然下，次决宽狭。初明先狭后宽，古今不异。立心行者，谓秉志持奉之人。若下，次决先宽后狭，两释不同。有说依新，即示古解，彼谓从急舍宽就狭。意以等者，即明今义：安居要依本期，义须仍旧；结界为行羯磨，事不相干。
有人言：随后作法，是圣教本。如依自然护衣，后结作法，既不失前，亦随广护也。
次解，初中。是圣教本者，本制依界故。下举衣界，例须依后。
僧祇云夏中结摄衣界及避难界，彼文云：前结安居已，忽有难起，王贼、破戒、虫漉不得，欲至余处；三由旬内，若彼坊寺有比丘者，若呼来，若出界去已，白二结之；复欲就余处者，当舍已更结。如是舍后结前，求适意处。若卒难至，亦听直去。
乃至尼依比丘安居，中间或死、余去者，亦三由旬内，有僧住处通结界，取半月往问也。
次科。避难界，即是大界。王贼等是命难，破戒即梵行难。三由旬，百二十里。可集者则呼来，不集者则出界。已上明开僧。
乃下，示开尼。或死、余去，谓所依比丘。
上并古师废立耳。核事悠悠，须知缘本，功德衣法实有斯文。彼为合界受衣，须在夏末，本非界结夏限也。不述古语，恐诵者致言，故略叙也。
结诰中，初总指。核下，示本缘。核事谓考古所述，悠悠即泛漫无归。古所执文出德衣者，彼具云：安居竟有四事，应作自恣、应解界、应结界、应受功德衣。由德衣法不听外界，故令夏竟各解合结，通为一界，乃得同受，故有此文耳。不下，示意。诵者致言，谓学彼文者，反言不达故。
五、明即日背前，结后成不者。
第五，标中。律文：有比丘先受檀越前安居请，即日背前向后家，佛判违要，不得前岁。古今异说，故须辨定。
有人云：所以不开者，为恼施主，亦长贪求。故佛言不得前岁也。故知当日结已，或受日往，及不受日，皆须经宿后结方成，显前是破。虽作背意，未宿不破。
他解中，初科，初示律意。故下，次准判。当日即四月十六。此家结已背往彼家，不许当日结前安居，义须越宿结中安居。
所以即日后结不成者，为不许背请故。
次科。征示不成前安之意。
若尔，三衣何以受后舍前者？
答云：以是别属，又无可恼；后居反前，故不类也。
三中。舍前故衣，加后新衣，以衣例夏，理合开成。答文两义，衣与夏别。
今云亦成，如持衣也。文中破前违要者，通摄宿、结二人也。为欲彰过，略不明成，岂可受请即名安居？要来住处，作法结已，后往余处，经宿违要，便得罪也。所以文中说破者，于彼前家应成不成，故说破也。
今定中，初科，初举例。古谓不同，今家正取。文下，义决。宿、结二人，宿谓结已经宿方往，结谓当日往彼即结。律文通含，不可一向：经宿方往，破前不疑；当日往结，判成前夏。以安居法明破有二，一、离本处，二、须经宿，此并不尔，那得云破？所下，通律意，彼望前家不成明破，不妨后家即日成法，但不应背，理得小罪。
故五分云：受他夏初请竟，十七日方往。佛言：不得前岁，令后安居。故知受请不成安居。
次科。五分但取不以受请为法，证前可见。
上明义门，今次对文，大分亦二，即住、出也。
次对文中，初科。住即安居，出即受日。
就前居住，标、法为二。
佛言：有三种安居：前安居、中安居、后安居。前安居者，住前三月；后安居者，住后三月。十诵律：佛制五众并令安居。律云：尼不安居，波逸提；僧等四众，突吉罗。明了论云：无五过处，得在中安居。一、太远聚落，求须难得；二、太近城市，妨修出道；三、多蚊蚁，自他两损；四、无可依人；五、无施主供给药食：并不可安居。
初标缘起。
有三安居者。增三具明前、中、后也。据时定分，初后一日，中间安居二十九日。就犍度中，但明前后各住三月，则无中也。故舍利弗欲于佛所安居，十七日至，制后安居。据相以言，但前一日，余三十日为后安居。莫不望初俱名后故，则缺中也。
次科，缘起，释中，初文又二，初据增三明三种。就下，次准安居犍度出二法。引律开缘，谓中为后，但名异耳。
文引十诵制五众者，如彼文云：谁应安居？谓五众也。四分尼三时游行戒中，尼提，僧及三众俱吉罗也。缘发在尼，体是女弱，无宜游散，故重；余分有缺，故轻也。五分：持律有五种，安居时依广诵者。乃至沙弥，不依者，吉。
次科。初引十诵，次会本宗。制通五众，戒制三时，则知春、冬无缘游涉亦制。缘发等者，示重轻意。余分缺者，即指四众情非重故。后引五分持律五种，即五律师，下文自引。广诵者，即第五律师。沙弥须依，验知五众并须坐夏。
明了论中：有五因缘，夏成安居。一、处所有覆。二、夏初十六日，彼疏云：前后各及十六日也。三、若东方赤。彼疏云：十五日夜分尽，东方已赤则入十六日，未赤者犹属十五日，未是结夏时。若十五日便结夏者，此乃春末日，不名结夏也。则破十诵讲者令及十五日入界内，彼文明决。四者，在别住中起安居心。疏云：别住是布萨界也。安居心有三种：一、为自行；二、为利他；三、为料理三宝修治房舍。一脚蹋界，起如前心，即成安居。第五，无有五过，如文。
三中，初科，一即择处。夏多雨故。二即定日。疏示前后，中间可知。三即克时。东方赤即日上海东，霞光微映，即为限齐。上是论文。则下，斥谬。彼文即了论。四中，依界起心，此为法本。仍列三行，以示心相。一脚成法，色心具故。第五，如下。
初过者，待形须济，事籍资缘，远觅妨业也。二者，城市猥杂，出道清修，性相违反也。三者，蚊蚁物命，恼害者多，或唼形骸，不能思择也。四者，人须良友，全梵行基，虽并号善，未必相副，故须简练。又须具五：随问无滞，一也；随说生信，二也；随疑决之，三也；问答无疑，四也；辩同见正，离诸邪执，五也。又以身非匏瓜，系而不食，前须药食交济。旦夕无此，则不可结也。
次科五过，并妨道业。初即奔驰。二谓喧闹。三谓损行。文约自他两恼释之。四即阙教。副犹称也。五法简人，无非学行识智，有资我者。又下，即第五，谓饥困过。论语云：吾岂匏瓜者哉，焉能系而不食？
律本云：安居有四种：一、对首，二、心念，三、忘成，四、及界。并有据缘，如下具列。
就作法中，文略有四。义张为七，如前列也。
作法中，列数。开合同上。
律本云：应白所依人言我于此处夏安居已，
初对首中，白所依人者，是前对证也。下文中，若无所依可白，制心念也。
对首，释所依中，初文。托前为证，故曰所依，即对首作法者。
有人执文，以所依人是施主故，或是持律，此解非也。
次科。二解皆非，以迷名故。
多论云：佛亦安居而不对证。以得一切智、四无所畏，故不从他安。又佛自结此法，自制此法，故自安居，不作三语，但一说成。唯佛一人，永断妄故。余并对他，又须三说也。
三中，多论明佛安居，初示异。
以下，显意，有二。初、明不从他。私释：佛僧位别，不可以僧为对；小教只谈一佛，无可对故。四无畏者：一切智无所畏；漏尽无所畏；说障道无所畏；说尽苦道无所畏。又下，二、明不三说。
余下，双结。则知凡下并须依人。
口言：大德一心念！我比丘某甲，依前三月夏安居，房舍破，修治故。三说。
五分、十诵云：彼人告所白者言：知，莫放逸！答言：受持！
律本云：夏中当依第五律师广诵二部律者；若违，得波逸提。春、冬依四种律师；违者，突吉罗。理准律意，应问彼言：依谁持律者？答言：依某甲律师。告言：有疑当往问。
五分云：佛言：当于持律者安居。若处所迮闹者，应七日得往返处，心念遥依。
若依檀越、村野、林树、山岩、房舍等安居者，并同上文。唯改伽蓝为异。若修治破坏之语，唯局僧住处，随事量度。
正作法中，文分八段。
初、大德念者，告所依证，无余想也。二、我某甲者，简非他也。
释大僧法，列释中，前二可解。
三、依某伽蓝者，定所标处，随现言之，不得双述也。
三中。文牒蓝、聚，出法之词，恐依诵故。
四、言前者，简异中后居也。
四中。初云简中后者，定三位故。
世云：若五月十五日，月正圆满时，西国始结夏坐，汉地安居已满一月；至八月十五日，西国自恣时，汉地已受迦絺那衣一月也。善见论中，亦以六月十六日为后安居。准此时节，中边寒暑早晚，故有前却不同。此方神州历有三代，汉初犹以十月为岁暮也。
示异中，初文，初示所传。彼此结解，并差一月，善见颇同，引以证之。准下，义详。却即后也。三代，夏、殷、周。夏建寅为正，殷以丑月为正，周以子月为正。汉初承秦，尚行周历，故十月为岁暮，十一月为岁首。
余参传译，亲问来人，铁门关外睹货罗国，用十二月十六日为坐初也。准此经中，乃坐春初。随时沿革，岂越规猷？修道为先，余避讥耳。
次科，初叙所问。坐初谓前安居。准下，和会。此间经律，以十二月十六至四月十五为春分，故坐春初也。随时沿革，谓时节有差；岂越规猷，谓坐法无别。
五、明三月者，通余一月，为开制也。
五中。通前为制，通后为开。
六、言夏者，为除春冬，则四月十五日属春，八月十六日分属冬也。
六中。佛教三时，一时四月，无秋分故。
七、安居者，简游行故。
七、简游行，摄静修道，是正教本。
八、房舍修治者，料理资缘。四方僧物，法通三世：前人料理，今得受用；现今修补，拟用将来。若止不修，三世不续也。
八中，初科。既是僧物，明非己有；既通三世，故须修治。
所以三说者，表无谬滥也。若依止山窟树林，则不须陈料理事务，如后文也。
次释余词中，初科，初正示三说之意。若下，次令随处加改。指后文者，即下注也。
前证须答，是知。对彼所陈莫放逸者，如涅槃云诸善根本，此诫敕也。答受持者，言议往返现前也。
次科，初前证诫敕。涅槃云诸过之源，由行放逸，此反显之。答下，结者立誓。言议往返，五现前中人现前也。
余述所依者，以律相指事，事杂丛聚，识知持犯，非律不明，故制依咨，余四不合。二藏论理，理在虚通，纵有邪倒，未能卒晓。故疑不问，所犯盖微；应亦结犯，以非正故。
三、正明中，初明所依律师。律有五种持律：一、诵戒至三十；二、诵戒至九十；三、广诵戒；四、广诵僧尼二部戒；五、广诵二部律。夏制须依第五，余时可依前四。二下，次明不依经论二师。余藏教理，非谓不问，但夏坐摄修，正为奉戒，事有兼正，故制不制别。
若尔，春冬诸过，何得独开？
答：必通怀疑，俱不开也。但为过少，余四足用，及远追师，不多劳弊。夏过繁多，恐迷不识，故制依第五也。五分：比丘自不持律，又不依持律者，安居中疑，又无问处，佛听往持律处。如文依之。
初问。以春冬不制依第五故。答中，初示通相。但下，次明局意。过少故开，过多故制。弊，困也。五下，引制缘。如文依之，即指注中五分文也。
问：文制依律，方隅持少，自身他依，复须依不？有人言：不须云也。今解须依，如五分成，方离依止之类。今虽无人而有诚教，细寻取悟，如律五答可也。
次问。以持律师既为他依，自无依故。有下，引释。初示他解，次显今义。律制比丘五分法身成立，方离依止，准知尔前不可离法。逮至成立，任运不离，即涅槃云：佛亦有师，所谓法也。律云：毗尼有五答：一、序答；二、制答；三、重制答；四、修多罗答；五、随顺修多罗答。此谓或答疑问，须依经律。则为师者，依教明矣。
其四众作法，准改言比丘尼式叉摩那尼沙弥沙弥尼为别，余词同上。
有人言：二众沙弥，未受十戒，得安居以不？
答：应供同僧，夏末受利，虽无戒法，随安居无罪。
余众法中。已受十戒，如上已明，恐疑未受，故引决之。应供同僧，为解脱故。随僧修道，无僭上过，故云无罪。
律中：有比丘四月十六日欲前安居，不至所在，十七日乃到。佛言：后安居。应准上文言后三月夏安居，余文并如上。如是乃至五月十六日，后安居法并准此。
后安居法中，如文。准上，中安居法，道理应具，今且略之，诸部无也。若立三种，亦分三位，应言夏三月，中安居等。多论：佛常前安，唯毗罗然国以因缘故后。余人可学也，何事常后？
后安居中，初指文。注依犍度，但出后安居法。准下，次决中安居法，显示略意，仍出词句。下引多论，叙佛所行，劝令遵学。毗罗国缘，论中自引，检寻未获。
佛言：若无所依人可白，应心念安居。文言：我比丘某甲，依某僧伽蓝，前三月夏安居。余词同上。
第二，明心念法。本是对首，以无所对，开心念也。一切心念，皆须口言。唯说戒座上忆罪露者，恐闹众故，直尔自闻，言了为相也。文如前法，但略对境。
二、心念中，初示制开。一下，明作法。恐谓心念不须言故，因决余法，故云一切。言了为相，三业具故。文下，点同异。由是独秉，前告后答，义不可立。
十诵：五人，谓兰若独住、远行、长病、饥时、依亲；开作心念七事，谓布萨、自恣、受日、受衣、受七日药、与舍请、施衣等也。
次科。兰若独住为一人，饥时谓歉岁，依亲谓在俗舍，并据无侣，故开独念。七事中，对前羯磨：前二即众法心念；次三及下施衣，即说净，并对首心念；舍请是但对首。前集法中，对念有七，四种同此，余三即安居、舍衣、受钵也。则知心念安居，唯出本律。
时有比丘来至所住处安居，忘不结。佛言：若为安居故来，便成安居。律中，为客比丘本有要期，外来托处，有忘开结。必有住人，不在通限；若本有方便，理通客主也。
第三，忘成法中。文虽外来，义通主客，有要者成，如上解也。五分云：有比丘为安故来，受房卧具已，不念安居，口又不言。佛言：为安居受房，亦成安也。
三、忘成者。夏初在界，忘不加法，后忆方加，许成前坐。
初科，初牒释。文开外客，义通旧住，古今异也。下引五分以示忘相。不念谓不起心，不言谓不加法。
若尔，忘不受日，得例此不？
答：诸律无解。五百问云：夏中，忘受七日出界行，忆即悔者，一坐中不得过三悔，过者不成岁。
次科。问意，谓夏中有缘，意欲受日，匆遽忽忘，应同忘成。答文引论，酌情故开，恐滥又制。
时有比丘往余处安居，一脚入园及界，便明相出；如是两脚入园及界，便明相出；如是两脚入园及界，便经明相。佛言：并成安居。
若准人解，后二种法应在前、后十六日；若在中安居，随日得结。
四、及界、园中，如文列四，并为外来，故开成也。
四、及界者。十六后夜，自外奔至，才及明现；后方加结，亦成前夏。初文，对注可解。
界者，入摄僧界，园者，入僧伽蓝园。故伽论云：云何名林？林名伽蓝。即给孤园，是其证也。
二中。初通释蓝、界。曾结则约界，未结则从蓝；或可界宽蓝狭，则约界说，蓝宽界狭，即据蓝论。山林村聚，并同蓝断。故下，别释蓝相。蓝是梵语，此翻为园，本因给孤买园，祇陀施树，不忘其始，故经律中皆以园林召之，即僧坊之通号。世有闻园林谓是野圃，又谓蓝者乃是墙援，不学寡陋，取笑后生，岂不慎乎？
今解所以前一脚入界明相出成者，以匆切不暇，开不结成。我今两足入界，双单在园，处界既久，容预得结；未结遇明，应非前夏？佛判云：十六日夜分未尽入界，虽不说安，开成前故。
三、正明中：初叙本开匆遽；我下，次决入界容缓。惰慢越明，似非开限，故引佛判，并成前夏。
问：一脚既成，双何复说？
答：缘起次第，前双后只。初急次缓，因有两开。既开已后，但须论只，双自可知。
问：双足入出，成败相对，未知一足入出，得例前不？
答：要须两足出界辨破，以利胜故。若一出破，一入不成，皆损行人，不名开制。大有理也。
问答中，初问。入即成安，出谓破夏。双足可知，只足乃异，故问通之。答中，出破论双，入成约只，有益无损，得教本意，故云有理。
若尔，入净地者，亦应一入成宿，二足出免？
答：要双足犯，一出则免。与前例开为无犯故。如受戒法生善，制缘则多，舍戒背善，故开随人一说。若是乘船、道行、会衣、夏日，例皆准此。
次难中。僧入净地，即犯内宿，恐谓同夏，故引为难。答中，初义判：双只出入，则反夏不同；方便免过，则大同前例。如下，引类。文出多论，彼续举喻：受如登山，舍如坠下。作持生善，则多缘使成；作犯背善，则随开免过。若下，通示。与女乘船，尼女道行，并作犯行，同前内宿；会衣，作持行，同前成夏。
文中后二在前后日者，如前说也。有人言：既是开缘，何得重制？随三安居，通得开也。
四中，初牒释。注中，人解忘成及界，不开中安居。有下，次引义决。制开四法，并通三位，指前义门，对之可解。
二、明出界行法，律中有五：初、受日出法；二、命梵移法；三、和护余缘；四、受出逢难；五、无缘经难，不来成败。就总分二：前一有法开出，后四无法为缘。
二、受日，分门中，初列章。一、二及四，即牒本文，余二义章，对之自见。就下，总分。若据第四，初亦有法，望后逢难，是无法耳。
初又分二，对首、众法也。
且总简约四种不同：一、对人；二、约界；三、前后；四、相摄。
初中。七日法者，别人所持；羯磨众法，唯僧所作。互秉不成。
受日，总简，对人中，初文。众别三位，对缘长短，不可滥用。
今亦有人对首受一月者，愚教人也。知何不为？犹知受法，此痴而作。
次文。愚教自任，故无不为也。知受昧法，故是痴也。
十诵：应界内从五众受七日也。计互非所足，何得从受？此立法通文，如五众安居例，此各从所位也。
三中，初引文。云从五众，在言颇混。计下，决通。立法通文，谓通开五众，皆得受日也。
二、对界者。七日既是别人，两界通成；羯磨，须作法界也。
二界。可解。
三、先后者，昔人云：先受七日，后便十五日，以文云受过七日法等。
三中，初科。古谓三法次受，不通差互。仍执牒缘，究文不细。
今解不然。本未有缘，何得妄受？随事有无，前后皆得。文列过七日者，立法限约，岂有事也？此羯磨法，是过七日缘耳，非谓曾用今受月也。
次科，初斥古非。随下，显今义。文下，释妄执。谓文中过字，乃是过法之过，非过前也。
四、相摄者，谓先受七日，更受一月，摄而通用。
四中，初标。通含古今两意。
有人言：前受七日，用竟不论；若受未用，即羯磨受，摄前对首，入在众法，以法强故。若前羯磨受日，用尽，方得更受七日法也。以一身中无二法现，故文云不及即日还，受七日也，又不及七日还，用羯磨法。然今七日未尽，何得以羯磨受？明知相摄。
次科，他解中，初立义。别法是弱，众法为强。先别后众，则摄弱归强；前众后别，则强能禁弱。以下，示意。仍据律文，不善其意。
今解云：不无此理也。但本是一缘，不得有长短二法，可如前判。今前后别缘，各依受日，前法被事，事未是息，何得失法？如为患事，须服酥油，两缘未差，口法随在。律列三品，受法不同，并约众缘不可受用，故不及即日，例用七收。明知以法收缘，依缘法则随有也。
今义中，初纵彼解。同缘可尔，若论别缘，众别前后，各不相摄。今下，示今义，初反前义。如下，举比例。两缘即药、所治病。律下，示制意。谓律但约绝诸非法缘，则不可受，若缘如法，随得受用，岂论相摄乎？
就初法中，十门分别：一、定缘是非；二、对缘离合；三、受法差别；四、悬受相；五、不得互；六、重单异；七、随事不同；八、法尽事在；九、僧尼分别；十、明诸部。
次十门中。前二是缘，次六是法，后二辨异。
就初缘中，通而辩者。要深为三宝，情不私涉；纵有召请，心无怀利，但为益他，皆听往赴。若往非法，或生破戒，虽兼三宝，皆不成受。以佛法所贵，清净为先，今往染污，虽受破夏。冒数为岁，依次受利，皆摄涉盗戒。善见云：偷夏唱大，得物，犯盗。
第一，初科，三宝缘中，初叙如法听受。若下，次示非法不开，又三。初叙非。虽兼三宝，谓倚傍众缘，而实为己。以下，显意。冒，妄也。善下，引证。虽得十岁，中间有破，妄称受施，并名偷夏。
二、就私事。为求衣药，命难将及，何得不开？随受皆成。若为治生、求利、乞求衣直，即是违负。不如不受，但犯吉罗，入可忏限。
私缘中，初叙如缘。若下，次示非缘。不受破夏，止犯一吉。大论缘相，必是急要，事不得已，须至出界，方应受法；倚滥自欺，破夏得罪。
总斯两位，约为五缘。
五缘，总示中。即展前二为五，初、后是三宝，中三并私事。
一者，三宝胜境缘。僧祇中：为塔事，开受。五分中：为佛、法、僧事。十诵中：若为诵阿含不通，欲通利故，更从他受，得破安居故去。四分中：为诵梵动经通利故，听受日去。僧祇云：若有如是事，为塔为僧所求索者，要有所得衣钵诸物，使得一事；不得，越罪。如是事讫，应还本住。若半月、一月乃至后恣，应还，不还亦越。道路遇难，即彼自恣者，得。此僧祇中，依事受日，故随事讫，须返本界。四分以法收事，片有不同也。
初中，前引四律明开。为塔即佛事，学诵经即法事。梵动经不传此方。
后引僧祇示相：
初引文，前叙听往。使得一事，言其为众至少亦听。后明制还。后恣谓临解夏，即犹就也。
此下，点示。彼听事讫，今宗不开，此乃以法收事，彼即随事立法。
二、道俗疾病、生善、灭恶缘。如律：为益，得生信乐，听去。十诵云：为七众故，皆受七夜，兴福设供、忏悔、受戒、问疑、受法、有病、遭难，但使生善，皆听去也。故彼文云：优婆夷言教我治病、服药、食饮、看病所须，但随所应，白事应去；不遣使来，亦应为去。如中路闻死、返戒、入外道众，若八难事起，皆不应往。如四分中，信心檀越系闭诸难，虽非受缘，然开往也。即道俗相依，事相济故。
二中，初叙开意。忏为灭恶，余皆生善。十下，引示缘相。且列七事，与福设供为一，余并两字分之。续引彼文，略示有病，不遣使来，但传音耗，中路闻彼四缘即止。八难即王、贼、水、火等，于我为障；前列遭难，乃约彼耳。如下，四分系闭是也。
三者，父母、大臣缘。四分中：二人怀信及不信者，俱听往。彼悠悠生福，信乐者听；若不信者，力能返心，亦应去。十诵中：父母事者，不问遣信不遣信，俱去。或有外道召比丘来，我欲祠摩醯首罗天神等，皆不敢去，佛听往彼，为清净故。乃至中道闻死须返。
三中。四分二人，父母、大臣，各有信与不信，尊亲不可违，官力能损益，故不信亦听。力能返心，谓有道德能回邪见。十诵父母通开，可决不简不信；外道召往，可决不信亦开。摩醯首罗即大自在天，中梵所事。为清净者，即发彼善心。
四者，为求衣钵、病药者。若自病重，不堪受日，即是命难，直去亦得，如不得随意食等。若知他病无人瞻视，不问召唤，听受日往；及为觅药食，随方远近皆得行也。
四中，初明己病。虽容直去，要须受日。不任众食，许其别索，名随意食；不得，开去。若下，次明看病。不召听往，急于济苦。
五、为和僧护法事者。律中显缘，未明受日。必有和限，依受听去；无限随事，可准僧祇。或重破僧，即以事去。
五中，初示律文。但令破去。必下，义决。初约无限释：有，须依受；无，准僧祇事讫羯磨。或下，次约事重释。
四分缘中，十八不同，十四是檀越，余者佛、法、僧事也。
三、引律中。十八缘者：一、大臣夺僧供养，白王；二、求同诵经人；三、大臣凿渠，白王；四、檀越请布施；五、比丘请忏残；六、尼请忏残；七、式叉请忏悔受戒；八、沙弥、沙弥尼请受戒；九、无信大臣欲见；十、有信大臣欲见；十一、不信父母欲见；十二、有信父母欲见；十三、母请；十四、父请；十五、兄弟姊妹、亲里、知识请；十六、为求衣钵；十七、虑僧破故去；十八、为和僧故去。自第四至第十五中三，共十四缘，并为檀越；余皆三宝，可见。
二、明对缘，离合皆得。别受无疑。就总受中，但使缘如，随为多少，皆非过也，如忏同名异种罪法。
第二，离合，通示中，初总标。别下，别释：初句明离；就下，显合，引忏为例。同名即同篇罪，律开合忏。
或张、王两缘各是七日，不可合用羯磨半月，以事各是别人所行，止得前后受七日也，如是例之。若俱三日，或复互减，可同七日，彼此兼用。众法离合，可例成之。
别简中，初文。须知三缘分齐：一日至七日，并七日缘；八日已去，是半月缘；十六日已去，为一月缘。文明两家别缘，不得合加众法。前后受者，或约次第作法，或约用尽更加。或互减者，如张须五日，王用一日等。众法例成者，如张是十日，王须二十日，合受一月。
或张是别缘，王是众法，随依受之，通用如上也。
次科。如张须三日，王是十日，可受半月等。通用如上，即前所谓多少皆得。
三、受法差异者，余就文消。
然初日未得即往，纵过三期亦得赴彼，由事在故，法无失也。异七日药，过期过起，纵病未除，制从日故。
第三，受法，正释中，初文。
初叙预受。三期谓三七日；彼事不息，更过亦听。下简药法。彼是对病，此即据缘，故不同也。
又四分受，依日为量，异十诵文。彼计七夜。故文中云及七日还也。
二中。受日、受夜，部计少差，如下自说。
或途路不远，当日往还，请召须宿，亦依法受。
三中，初科。但取事缘未讫，不论处之在近。
若尔开者，何以律云不及即日还，听受七日也？
答：言不及者，俱为缘故，或事或情，不可一准。
次科，引律为难。释中，亦约前缘，非谓处远故言不及。
四、言悬受者。
第四。悬受，谓未有缘发，先受拟之。
本有前事，可牒缘成；既无实缘，不可虚牒。一则不可倚傍，二则本无实缘，三则不知期限，四则妄受侥幸：一向不合也。如律，无事及减年等，皆非法缘，加羯磨不得。
释中，初文，初叙非。一下，列过，有四：凡行受日，一、须缘现，二、是的实，三、知日数，四、即称法。如下，举例。律中，无事有法，羯磨不成；年岁不满，受戒不得。
若尔不成，何故分房听为未来受？
答：此但对事进不，无法，开成。
二中。以夏日分房，尚有余者，当为未来僧受，比今悬受，那得不成？
答中。对事进不，谓僧来不来，不可定故。显今受日，有法开成，必须实缘，以应法故。
五百问中：夏初即受七日、三十九日法好；临行受者亦得。若无法者，白日出界，夏虽不破，要须忏悔。准此，似是悬受，然彼出界要须受日，不为宿也。若得悬受，何以十诵云无佛所听缘，受日出界，经明相出，破夏也？以文证前，本非受宿也。
三中，初引论文。详彼夏月有缘，白日出干，亦先请法，表非专擅。而云好者，谓听许也。不受而出须忏悔者，谓犯吉也。
准下，以义决。初详其文势，似是而非：一、彼宗夜法，今言受日，显非为宿；二、白日出界，无法尚犯，显是制急。若下，引律反质，验非悬受。以五百问宗十诵故。
五、明互用者。
第五。互用者，谓本以此缘受日，后有别缘，意谓法在，乖前而用。
有人言：既有受法，但是事如，互用无损。所以知之？十诵云有残夜在，白已余用，故知得互。
初异解中。彼据十诵以立互义，然而不分缘有同别，如下自明。
今解云：法事两缘，义须相会。本虽为僧，事竟残日，于佛无法，何得妄用。
今义，初科。但斥前解，即彰今意不通互用。会，合也。
若尔，何因十诵开白残夜？
释难中，初科问词。即彼所据，须为通之。
答：此谓同事暂往即还，恐疑辄往，故白残夜。非谓异事。本无心受，何得白行？若本三宝，俱须经营，作法之时，文中含摄，是俱有心，法复通也。
答中，初正释彼文。夜限未竟，故曰残夜，续用须白，用息众情。此乃一缘，本法在故；别缘无法，何得辄通？若下，别出通互。作法通牒，后用皆听。
故十诵云：比丘受日到聚落中，七夜未尽，作事未竟，来还白佛，因听余残夜去。云：我受七夜，二夜已过，余有若干夜，往彼出界。既云所作事未竟，明知本事，不可杂妄也。
次科，具引始末，是非可见。初示缘开。云下，出白法。既下，准文以定，不通异缘。
六、重受得不。
有人言：安居立行，修道为宗，缘急开三，以济时要。何得重受？无此理也。故十诵中为破僧故，听受一七夜，不得受二七夜；乃至受三十九夜已，破安居去，此文明矣。
第六，初师中，初立义。彼谓一夏止开三法，不许重受，又须次第，不容前后。故下，引据。彼律但有众、别二法，初别后众，可证不乱；后令破去，可证不重。
有人言：修道务急，何得制住？必有缘来，随意开得。
次师，初科，初句是纵。何下，即夺。此虽通许，文义未详，下列二门，委明进否。
今以义通，并以文证。
初解通者，如前檀越召，受七日，后有三宝要须经营，何得不开？明知亦得。
义通中，古解，初科。前后但约异缘，未为尽善。
若尔，何故十诵但听初七？
今解初制，不可怪也。或一事上不重二七，岂制异事不许受耶？望法似重；望事望缘，前后不累，何得重也？数随事受，虽是非重。如受三归及五戒等，随人不同，皆言最初，故知通也。
次科，初引难。
今下，释通：
初约初制释。谓始制时，未有他缘故。
或下，次约同缘释。初立义，谓一缘上不开再受，异缘虽重，不名重故。如下，引例。律中，佛初出世，凡受归戒，并云某人最初受归等，法同人别，不名为重。
若言本事不得数者，如为父母受日往彼，限满留连，尚开听越；今更受往，何如彼往不受便得？若言留住过限得夏，是难故开，父母令我更返受日，乃至三宝经营未了，受来重往，不往大损，何得不开？又如官事须二三日，曾受七日，何能不去？等尔直去，宁胜如受。夏制本意，无事游行；今大缘来，依法受往，非专擅去，何得独制？
今解中，初科牒难，二节。
初约父母叠请难。法尽留连，尚听越限；更受有法，胜于留住。若下，纵彼转计，彼约难缘，通上文故。留住既开，指令再受，义无抑塞；仍决三宝，本义大同。
又下，次约官事促迫难。直去从缓，受日准急，缓不胜急，受往何损？等尔，等犹顿也。
律云不及即日还，听受七日，此是通文，不专一事。如缘所列父母、兄姊，并开赴彼。兄以前请，父后又召，岂不开之？
次释律中，初科，初示文相通含。如下，举事缘反质。
律中但言：佛未听我如是事去，因以白佛。佛言：随听往。此即重文。以先开故，早已依行，后复缘来，疑以白佛，佛即听往，岂非重也？
二中，初引本开。此下，次显重义。
如四分中，一夏受日，开十八缘。或更有者，十九亦得。如非时入聚落，佛制嘱往，岂可前开，后者不许？
三中。举律列缘，如前所引，且据当时缘起而列，非谓已尽。非时入聚，有缘开嘱，足为今例。
五分云：若有请无请，有疑故问，须出界外，一切皆听受七日往。岂前须问，后不须也？
四中。五分有无请者，即檀越缘；有疑，即问法缘。下举疑问，以质不重。
若如所解，十诵何通？今云：不许二七夜者，彼受日法，但有二位故。对首七夜，何得重加，故云不得二七夜也。不妨前后去者亦得。
通十诵中，初文，初牒难。今下，释通。谓立法已定，不可一法妄加二七。前后各请，理无所妨。
若尔，和僧用二法已，破安居去者？
答：受法依限，前二有期，故开随受。既用法尽，和灭难期，知用何法往彼和也？理须破夏，是所开故。若不为和，破则获罪；若定可期，如前必听。依僧祇中还同十诵，可用事讫；彼不互用，故须破夏。岂得重受二七夜反成破夏，顿受一月倒是安居？有何意耶？
次科，初问。
次答。初约无期释通，则显有期须受。如前必听，谓听重也。依下，引僧祇对校。彼和无限，听作事讫。岂下，约非以诘。古执不重，乃谓先受七日，后有七日缘，须受月法。缘法既乖，故是破夏。有何意者，责其愚蔽。
昔人又云：半月、一月，虽同众法，长短缘异，不名重受。约义以观，即开重相，重加羯磨，但随缘别。七日亦尔，可以例之。
四、据古中。众法两位，义是开重，别法虽一，可以比例。
五百问云：受七日行，不满还返，后行不须更受；满七日已，乃复更受。若虑忘，亦可日受一缘。亦得再三受七日也。此五百问，卑摩罗叉口决也，其人翻十诵者，既有此通，义无疑矣。
次引文中，初科。初引论。日受一缘是别受，再三即重受。此下，会通。卑摩罗叉，此云无垢眼，即十诵部师，来至此土，人有请问，随决成文。十诵本什师翻，未治而亡，卑摩续翻，部文方足。
又明了论云：七日、有难、随意行，善解三品九种类。解云：安居有三缘故得出界，此三各三种，故成九种。
了论，总举中。先偈后解。偈中上句即总三品。举一为头，交互历之，一中有三，故为九种。
论云：有事先成七日缘，后成七日缘者。解云：虽请七日，事竟不还，破安居，得小罪；若事未了，极得六夜，第七日还，至第八日更请七日出界宿。先为师病，受七日出界外，至三宿病差，即须还界本处；别有施主请，仍得用后三宿，住本界外；若后仍不了，更请七日。是则先后俱成七日缘。此中开互用者，由师病时，施主请至，故兼之也。
别释中，初科三句，初句，又二。初明重受。先下，次示互用。由初作法两缘合受，故得兼用，如后自决。
二、论云：有事先成七日缘，后成有难缘者。解云：先为施主请七日出，至三宿竟还本处；闻有水火难起，仍往余处，即其事也。
次句。有难开往余处，而非破夏。
三、有事先成七日缘，后成随意缘者。解云：本住无好知识，喧动妨业，又无食药。先为施主受七日出界，经三宿事了，应还本处；有缘仍往有知识处，名随意行，是其事也。
第三句。叙本住缘：一、无师，二、喧愦，三、药食不便。有缘仍往，通上三种，且举求师耳。
若有难、随意行，作句准上。然非受法，但经一宿破安居，有因缘故，不得罪也。若无缘出界，反上得罪。
后二品中，初指例。初、先成有难为头，后成有三。二、先成随意为头，后成亦三。
然下，决下二品得夏所以。上引论证，正取初句，余并相因。
余亲问翻经三藏，及余梵僧，周五天竺，无单受法。但令如法，随事开也。但正文如此，义无抑塞。恐事乖法，情挟赃贿，不得受耳。
三、梵僧中，初引彼答。但下，示教意。初明开意。正文即如上引。恐下，次示遮意。治生为利，并名赃贿。
七、随缘长短者。
七中。谓事容长短，三法楷定。若事法互望，事长过月，则退就短法；事短一日，则进从长法。
但令事是，正须一夕，并作七日，以法收缘。如文不及即日，义开七日也。
释中，初文。但令事是，谓缘如法。
夏中可尔，夏末五日，如何成受？余日非夏限故。
解云：乃至七月十五日，亦作七日法受。余日虽非，以法成故，律制三法，余日通束也。纵引十诵，亦同此解。今夏末三日在，不重受家既曾受日，若受月法，又是破夏，由缘不合，止可端然破夏虚岁。
次正明中，初蹑前问。解下，约义释，又三。初释通。事虽一日，法不可减，以事从法，故加七日。十诵受夜，二位虽殊，以法收缘，彼此无异，故云纵引等。今下，斥非。不重受家，即前古师尚有徒党。前已受日，次须受月，然一二日在，不成月法，故令破夏，意谓成岁，不知虚也。
问曰：今有七月九日受七日法，出界不还，夏成以不？
答：破也。何以知然？夏有后开，无前开也。以七月十五日，须及夜分还返本界，如律所制及七日还，令限明相，乃在界外。绝此分齐，故说破也。
问答中，初问。亦由诸说不同，故立问转难，以尽疑情。
答中，初直判。夏有后开，谓迦提月。无前开，即夏限内。以下，悉释。三位受法，并须最后一日身在界中，不尔破夏。
若尔，何以律文最后自恣七日在，受七日不还不犯者？
答：谓七月十六日是最后自恣日也，如急施衣中说之。今此人以七月十日受七日故，彼第七日是夏满，不来无犯。
次难中。自恣三日，十六为最后，退前七日，即初十也。释中。指急施衣。彼次第增中，自恣十日在，即七月初六受衣，迦提后不增；乃至云自恣一日在，谓从初七去至十五日，受衣后须次第增。则知以十六为自恣日，余如资持中。
又问：七月十五日明相未出，随行不犯，相出是开，何有夏破？
答：止为明相未出，须返界中，名为及法；相出界外，故违本制。
三难中。明未出有法，明出入迦提。答文如前。相出即明相。
又问：制及七日，是有法缘；至明夏满，法随事失。有何犯故，令我破夏？
答：日夜分齐，约明相分。第七夜分，明相未出，自属前夜；明相若出，即属八日。制七日夜须及界中，今不在界，故翻破夏。至十六日自是后开，由违前制，故说破也。若约此解，十诵亦及七夜返，还同四分，何有异耶？明相若出，不及夜也。如是思之。
四难中。法随事失，法谓日法，事即是缘。
答中，初正答。十五夜分不还，即是破夏。若下，会异。十诵受夜，亦约十五夜分还界，不还破夏，一同四分。
八、事讫不来，法有无者。
有人言：事讫不来，夏亦不破，以法在故。如七日药，与欲类同，狂病得法，病差不失等例也。
第八，他解中，初科。初义判。如下，引类有三：七日药，病愈法在；与欲已，事讫不来，不妨成法；癫狂羯磨，虽差不失，足可为例。
若尔不失，与僧祇事讫，有何异耶？
答：彼中随事不随法也，此随法故，致此不同。
次科。以事讫法在，则滥僧祇事讫羯磨，无有日限。
答中。彼随事故，法不定日。此随法故，法唯三位，限内事讫不来不失耳。
今解不同，不可依也。事讫法谢，十诵明文。不同欲法，羯磨不牒；今受日法，牒事加之，故谢法失；亦如药法，病止无用；又不同狂，解须乞故。何因浪引，令此烦释？
今义中，初斥前非。事下，指所据，十诵文，见注中。不下，责妄引。欲不牒缘，受日牒故。药法病止无用，受日容有他营？狂须乞解，受日自失。三皆非例，前义不成。
九、僧尼不同者。
昔人解云：尼随僧受三法过缘，上下同处，不说为异，故无妨也。
第九，昔解中。三法过缘，过即非法破夏，缘即如法听去。上下，即僧尼，谓律中如非同一处列。既不说异，验知是同。
今解不同。性是女弱，未假多游，外化非广，理不同僧。如僧祇中，尼安居中无羯磨受事讫法，听受七日。四分亦尔，如三时游行戒中，唯有口受，不云多日。可准斯用也。
今解中，初叙立。如下，引证。僧祇文显。四分•尼戒本云：若比丘尼，春、夏、冬一切时人间游行，除余因缘，波逸提。广解云：若比丘尼，为佛法僧事、病比丘尼事，听受七日法出界去。文中止听七日，不开余二，故可为准。口受，即对首七日也。
十、诸部同异者。
十诵广开七夜缘，下文唯为和僧、凿寺，听三十九夜白王乞救，不言余事。僧祇：安居中，为通水故，因听塔事、僧事作求听法。五分僧、私两事具开三法，如四分文。
第十，释中，初文。十诵别法，广开谓开缘多也。众法唯二：和僧，如前引；凿寺，谓安居中王出征伐，无信大臣意欲毁寺，僧往白王，羯磨受日。僧祇通水，亦为邪臣壅塞通渠，白王求救，本因僧事，遂通三宝。五分，缘法并同今宗。
今依当部，但有月缘，过此已往，无文所许。执不同者，不可用于三十九夜及以事讫也。若有不同，可用诸部，四分有法，不可通行。不意本宗缘如事正者，如钞•别行事中。
次科，初示本部分齐。执下，诫辄用他宗。执不同者，即守本宗之人。若有不同，谓依他部受者；或可如前往外和僧，和灭难期，即缘不同，听用事讫，行彼部事。不下，美部主立法。缘如，谓无非济急。事正，谓行事有序。不意，谓不期而遇。指钞•别行事者，即诸部篇，彼文具引僧祇、十诵羯磨，广明不同之相。
就文分二：初缘，后法。
时有佛、法、僧、塔事，及父母、檀越召请，受戒、忏悔等缘，并瞻病、求药、问疑、请法，如是诸事，不知云何。佛言：不及即日还，听受七日去；不及七日还，听受十五日去；不及十五日还，听受一月日，及一月日应还。其三种受日，并不通夜，不同他律。又所为之缘，但是破戒、非法事者，并非正缘，不成受日，及破安居。十诵云：应五众安居，五众受日。若受日往赴在道，事尽，即须返界，以无法故。明了论中有重受七日法。僧祇律云：比丘尼无羯磨受日法。若有缘，开七日。
缘中，标举名目。下列诸缘，可解也。佛言不及即日下，列三品受日，以法收缘也。引十诵五众者，以世多不行，故重及也。若在道事尽者，释成法失也。明了重受者，释除疑执也。僧祇制尼者，滥僭罔上也。恐未见义门，略示成不相耳。
次就文，释缘中标名，可见。下下，释注五段，初二本律，后三诸部，次第牒解，对文可寻。恐下，结示注意。
二、正加法。
佛法东流，数本羯磨乞受日法全缺不同。皆自意言，未寻正教。今学所宗，但依律本。本既无乞，不可妄加。又括诸部，并无加乞。
应告情已，羯磨者如是白言：大德僧听！若僧时到，僧忍听。比丘某甲受过七日法，出界外，为某事故，还来此中安居。白如是。
大德僧听！比丘某甲受过七日法，出界外，为某事故，还来此中安居。谁诸长老忍僧听比丘某甲受过七日法，出界外，为某事故，还来此中安居者默然，谁不忍者说。
僧已忍听比丘某甲受过七日法，出界外，为某事故，还来此中安居竟。僧忍默然故，是事如是持。
缘中，诸集法者，四本不同，加乞不定也。
次释法，众法，缘中，初中。诸集法者，即古今出羯磨之人。
初人加乞，羯磨不牒，恐成增法。此古羯磨也。
次科，增加中，初文三本。初即僧铠羯磨。先从僧乞，不入羯磨，彼谓律文本无乞故。曹魏初出，故云古也。
第二人虽著乞辞，准乞覆藏，两遍牒事。时到已前，增加乞辞，忍听已后，略事而作。羯磨亦尔。此光师魏集，世盛行也。
第二即昙谛本，光师用之开拓注释，遂为光本。覆藏羯磨，前陈三乞，后方与法。白与羯磨第二句中牒前所乞，故云两遍牒事，第四句单云与法，故云略事。
第三人但准六夜乞法牒缘，诵事并尽。以律文云不如白法作故，今若增减，并不成也。
第三即愿师本。六夜乞辞，牒前覆藏乞法行日等已，方乞后法，诸羯磨中，此最委悉，故特准之。不许简略，故云并尽。白及羯磨两遍牒事，大同覆藏。仍引律证，明有所准；若论加乞，岂非增耶？
凡斯三集，文局义通。有人定判依受夏破，今解不然，俱顺教故。增乞、减乞，各有所凭，羯磨大途，猷规在故，依受不失，至时口解。
次科，初结前所引。有下，责其妄判。初虽加乞，法依律文，余虽入法，各有所准，不可判非。猷，法也。下令口解，即如上说。
近世诸师不加乞辞，准律直诵。以律制断，加乞是增，不敢辄用。
次依律中，初文。言近世者，疑是砺师，祖师亦尝从学，一月而亡。以律制者，如前所引，正当今用。
问：凡受日法，为防破夏。夏是私缘，若不求请，何容妄与？故乞是也。
答：凡情所信，凭教为言，律既缺文，不可妄著。不同杖囊加乞是法，以彼白中衔乞作故，翻传漏文，非是不合。统通诸部杖囊皆乞，故非辄加。受日不尔，三律无乞。
次科，初问。律中凡是私缘，必从僧乞故。
答中，初释通。不下，除妨。律本杖络囊法，白中牒乞，而前无乞词，后人加入，今亦存用：一以白文明牒，二则诸律皆同。受日但无，故不可类。
问：杖囊加乞，受日不准者，和僧诸法，唯出德衣，余法皆无，不应准著。
解曰：此言理也。谓在前和，不由此和用入羯磨。乞则不尔，不入增故。
次难。以和僧问答，唯出功德衣及说戒二法，余皆准著，故引为并。答中，初句美其来问。谓下，释通。凡诸羯磨前有乞词，羯磨必牒故。
问：德衣一法，何故偏和？
答：此摄利奢，受者多故，今舍须众，故偏问也。
三、问答。欲显律文偏出所以。
若尔，半月说戒不是奢法，应不须和。
答：说戒摄僧，住持万载，若不和合，不成僧义，故须同法，表无乖竞也。有人解云：一切众法俱有和也，文或全缺，故致不同。余不出者，但是漏略。
四难中。说戒亦和，当有别意，故问申之。答中，初示教意。有下，出他解。
有人言：诸师解繁，以意分二：若僧差、难起，不专私意，但依律作，用乞何为？如沓婆被差五德知事等例。必为衣药、看病、问苦，既是私缘，非乞不委，加乞不妨。故前三家集意在此。不由此乞，号加羯磨。故律中增，应作一白，众多白是名增也；文句非应，妄有所加，即律文云不如白法而作白也。今时加乞，准诸乞辞；及入法作，亦准诸法。何得专制独断不成？义不可也。
三、两通中，初总标。
若下，别释：
初明僧事不乞。僧差，如营干三宝等缘。难起，如救寺、和僧之类。律中差知事五德，并无乞请，故举为例。
必下，次明私缘须乞。初示缘相。问苦，谓济他急难。故下，救前诸师。虽各加乞，不违律制。律明增加，有二非法：一、多增白法，二、妄增词句。今皆有准，故是可用。
羯磨文中，前告情者，是乞家缘也。当量机转势，不可冰执。
次释法中，初科。告情，即牒法缘。白僧知委，而非加乞，故云乞缘。令随机者，此示通意，去留皆得，以息诤情。
文列二法者：以不及七日还，则但加半月法；不及半月者，但加一月法。不得俱诵二法，则四十五日也。
次羯磨中，初科。即点注中双牒二法。律文大字连写，遮谨诵故。
问：受月法时，何不言过半月者？
解云：七日别人，余皆众法。但云过七日，明知余二俱白二也。同是众故，不说分也。
初问。三法合须次第云过，后二众法，并云过七日，故须释之。解中。羯磨欲显众别两缘。半月、一月，短长虽异，无非过别故。
问：今受半月、一月法者，若值小月，如何数之？
答：依律文也。半月加法云十五日，则不问大小，数日满还返，如十诵中三十九夜也。若受一月，则依大小，不可数日，如律云住三月等，小摄其内也。
次问答中。言依律者，以羯磨中半月牒日，故数日满；一月牒月，故随大小。下引律文，即以安居以证受日。
律、论但听受七日，并无正法。传用羯磨白中，义亦无失。十诵云：若无比丘，当从四众受。应告言：长老一心念！我比丘某甲，今受七日法出界外，为某事故，还来此中安居。白长老知。三说。
十诵律云：开独住比丘心念受日。应准上文，唯除所对之言为异。
次对首中。虽无正法，准白中用。
对首中，初科。准白用者，即牒缘文，比前可见。
十诵令从四众，可是正教；如前解之，文非可用。
次，略点中。彼文不了，以理废之。指如前解，谓各众自对，见上义门。
有人云：但告四众知我行往，何如不告？故犹胜也。
今解不然。立法须定，安有比丘对尼为证？义即败也。若欲通消，但得心念。必欲令知，口告处所，终不以此为受日法也。
斥非中，初引他解。今下，示今义。初正斥。律中，尼及下众可得对僧，如尼白入寺，沙弥对僧自恣之类。若论大僧，必无余众作证之理。若下，释通，先作心念，后嘱而去。
律中：若安居中，本二、大童女、淫女、伏藏欲来诱调比丘，又有恶鬼、怨贼、毒虫、恶兽，不得如意医药、使人，我若此住，必为我净行及命作留难。佛言：听去。准毗尼母论云：移夏不破安居。诸部无文开。
次解命梵二难出界法。
缘列本二、淫女来诱调者，净行难也。凡心染爱，无始缠怀，今暂割削，遇缘还起。故有境来，知非是净，或因斯次有犯重障。说为难者，因中彰果；若已犯者，不名难故。恶鬼、毒虫，不得如意医药，斯命难也。
第二，命梵移夏，释中，初科，为二。初释梵难。注列三女，即淫境；伏藏是盗境。本二，即在俗时妻，二谓匹偶也。凡心等者，即示难相，恐因此境，污我戒行。惧犯未犯，则名为难，已犯成罪，故不名难。恶下，次释命难，注列五种，皆可致命。
律中但云即应以此事去，不言得岁。
次科，牒示中。据云应去，理是得岁。
有师解云：既开无罪，用夏何为？如明了论中有难、随意行，俱不得岁也。
次引诸解。初解中，初科。彼据了论有难、随意二种，并云经宿破安居，有因缘故不得罪，如前具引。
若依律中，二处安居，二处受衣。准此，无夏不得受衣；今得受衣，明知有夏。
次准律中。二处安居，即移夏者。夏竟受衣，破夏不预，今既许受，有夏可知。
又五分云：食粗，不足，父母、亲戚苦乐等缘，我若住者，恐失道意及命梵；和僧听破安居去，无有罪也。十诵云：命梵者，此无罪。不言得夏。和僧，复云破夏去也。僧祇中有二难者，接界通收，此应得夏；直去不得，以无界隔。毗尼母中如文所开者，大如四分前所解也。明了论中安居有难者，住处多有博易来往，见此生贪，致犯大重，即以为难。余可例知。
三、引证中。大有五段。五分中。食粗谓有病不如意，不足谓供须有缺，亲戚苦乐谓俗舍凶喜事，此三约义亦命梵所收。十诵和僧破夏，亦如前引。僧祇夏中有难，结三由旬界，于中往来。母论如文，即指注中；大如四分，即上二处受衣文。了论博易，亦犯盗缘。前引三律，并非明断；后引了论，但出难相；中间母论，乃为明决，显知得夏。
又云：但破安居不失夏。夏计行功，不亏法故；安居在处，出故名破也。
次解。既移其处，故破安居；随处修道，故不失夏。
古师解云：二难移夏，多文不开。既是制限，从初去日，外觅安稳未得已还，虽经宿者，不名懈怠，不破安居。反前，成破。若得住处，夏法随身，不须加法，即成前后；不得辄出，出须受日。纵使去后本住夷静，亦不得还。若后难起，更觅安身，亦得随返。如是广知。
三中，四节。初、叙勤怠以分成破。制限即是夏月。若得下，次、明后处不须复结。纵下，三、明本住难静不还。若后下，四、明后处有难，开还本处。
三、明和僧护法者。
律中，僧尼两众各斗乱起，若不为和，便更增长。就中为二：初以当界诸僧由我住故，便生斗乱，为重此和，便出界去；后为彼故，往以言化。今时事在，和忍不行，故略指也。
第三，和僧，本宗中，初通叙。
就下，别释，有二。初约当界本和，因我故诤。重此和者，恐僧坏故。后约他界有诤，我往故和。
今下，三、示略。
如僧祇中，若为和故，受日往彼，中前若了，中后须还；暮讫，晓即还；不来则破。如是受日，可以例诸。
次科。僧祇事讫即还，迟留则破。不唯和僧，一切受日并制即还，故云如是等也。
律中，比丘受七日出界，为父母、兄姊等至意留过日；或水、陆道断，遂即过限。佛言：不失岁。
四者，限满不来中。但为至意所留，非故延限；私涉方便，致为宿者，依法破夏。道断得岁，非故专往，由本有法也；若难尽不还，自即破夏。
第四，标文。经疏语别，相成见义。初释亲缘所留，次释水陆道断，各显如非，寻文可见。
僧祇云：若受日在道，不得迂回。当日若了，即还本界。
五、明当日出界，逢难经宿者。律中辨失，并约经宿，必有斯缘，无文开得。昔高齐世，昭玄十统，盛集明德，共评斯理，并怀慈济，通侥幸故。
第五，但约夏中暂出，中途遇难。初示无文。昔下，次引人判。高齐，即北齐，高即国主之姓，简异南齐。彼时立昭玄司十僧统，以掌天下僧尼事，众集评议，开许得夏。怀慈济者，是可愍故。通侥幸者，非分而获故。
释自恣篇。自恣，疏中自释。言诸众者，约人则该五众，约法则分三位。人、法两释，并见文中。
同住久处，心性义开。陶冶精灵，方符正量。
故陈己怀累，通告前缘；必事纠治，无宜杜默。故能展转相清净也。
次，叙意中。
初二句叙安居。开，明也。
次二句显自恣。范土镕金，谓之陶冶，今取调练之义。精灵，即神识。正量，即教法。
故下，转释自恣。初二句叙自义。累，即是罪。前缘，即五德。次二句明恣义，所谓陶冶也。下二句彰益，所谓符正量也。
就文为二：标缘，作法。
初标目者，如十诵云：云何自恣？摄众僧故；善恶相化故；以出过罪，如法清净故。伽论云：欲令诸比丘不孤独故，各各忆罪、发露悔过故，又以苦言调伏故，又得无病安稳故，自意喜悦故，清净无罪故。
释标篇目中。十诵三意：摄众是住持益，善恶相化即利他益，出过清净是自利益。伽论六意：一、有法为侣，二、无覆藏，三、摧我慢，四、身安，五、心乐，六、业净。已上律、论但出制意，准钞释名云：自宣己罪，恣僧举过，内彰无私隐，外显有瑕疵，身口托于他人，故曰自恣。
时诸比丘共住，受于哑法。佛种种诃责言：此是白羊外道法。自今已去，听共相检校，知有罪、无罪。有十利故，便得正法久住，应安居竟自恣也。
缘列共住受哑法者，由妄设法：因言致诤，俱行默然，何事乖越？佛法不尔，义须识非。生知者少，必假良友，岂伊不语，何得离愆？言满天下无口过者，岂圣人乎？故诃言同白羊也，至死无声，此但强戾，须作何善？故佛制之，相检校也。
次制缘中，初文。初叙愚见。妄设法者，非制而制故。因言致诤，意谓各默则无乖违。佛下，叙制意。岂伊不语，岂犹苟也。孝经云：言满天下无口过，行满天下无怨恶。岂圣人者，凡人皆可行也。强谓刚强，戾即狠戾。我人相竞，故非善也。
又表一岁之勤，情本据道；中含非法，正缺道标；义须清荡，无瑕受岁。今若相默，岂抱过生年？故须相检，应僧净法也。
次科。言又表者，谓假他缘而显此事。中含非法，中即夏限。道标即戒行。生年即夏岁。
十诵云：若受哑法，偷兰，以同外道故。
引文中，十诵。哑法，即白羊外道。世有持不语者，即佛门之外道也。
僧祇中：不得受不语法。若欲方便少事不语，得至半月。于布萨时，应共语、问讯、问事、答事、咒愿等也，过布萨已，续复如初。若骄慢、瞋恚而不语者，越毗尼。若为年少欲折伏者，听十五日不共语论，至布萨时，还共语作说戒也，如是展转。
僧祇开不语有二：初为自己少事；若为下，次为折辱弟子。并限半月，无缘不开，故制越罪。
善见云：若僧立非法制，夏三月中，莫语、莫眠、莫出、莫受供养者，不从无犯。
善见。四并非制，故听不从。若如法制，违则有罪。
就后分文，前僧后尼。
僧中分三，即三人也。
就僧分二，即广、略也。大同说戒，故不义张，广亦如钞，至时引用。
次作法，分文中。三人即三位。僧同说戒者，即前篇也。
就广法中，又分为四：初、明白；二、差五德；三、单白和；四、正作相。
佛言：应十四、十五、十六日自恣。余办众具，如说戒中。比丘不知何时，佛言：听小食、大食上。上座应唱令，白云：大德僧听！今白月十四日，众僧集某处自恣。
初白辞缘，应十四等者，律列三日，如下文中，各有所为。然德衣法云安竟自恣，及急施衣中，皆十六日为竟故也。
僧，广法，白中，初科。初据律通三日。指下文下，即后注云二众相依住法，故云各有所为。然下，次准义定十六。功德衣中，但云安居竟，十四、十五皆非竟故；急施衣次第增中，十五受急施衣云自恣一日在，即是十六也。
今行事者，多用十四日后夜作者。古德所传，不可辄用。脱明相出，何得有成？僧祇中，八万人同自恣时，恐明出者，减众界外，深有由也。
次科，斥后夜者。古谓十四近夜分尽，方可自恣，明旦十五，尼来问罪故。欲法不隔宿，羯磨不被明，引证可知。必重取欲，再秉，亦得。
如母论云：九十日中坚持戒律及修诸善，皆不毁失，行成清净。故安居已，方自恣也。古人传者，以将竟故，终须坐守夏末；非缘，不及竟也。
斥十四中，初引文。古下，斥非。彼执竟者，乃是将竟，非已竟也。须坐守者，以未竟故。非缘即出界破夏也。
佛言：听作时，若打揵搥，若告言诸大德！自恣时到。僧集已，应先差人。应具两种五德。一、自恣五德：不爱、不恚、不怖、不痴、知自恣未自恣。二、具举罪五德：知时、如实、利益、柔软、慈心也。十诵、五分，并差二人以上。若众止五人，前后单差。若有六人，一时双牒而作羯磨。
应和问答已，白言：大德僧听！若僧时到，僧忍听。僧差比丘某甲、某甲作受自恣人。白如是。
大德僧听！僧差比丘某甲、某甲作受自恣人。谁诸长老忍僧差比丘某甲、某甲作受自恣人者默然，谁不忍者说。
僧已忍差比丘某甲、某甲作受自恣人竟。僧忍默然故，是事如是持。
作此法已，两五德者方从座起，至上座前，礼僧足已，然后互跪和白。
二、差五德者，缘制两五德。
初自恣五德，取不爱等，以众杂是非，染净同住，无宜枉滥，坌污僧伦。知时知法，非人不显。故须之也。
次差五德，自恣五德中。
爱则有党，恚则起憎，怖则多怯，痴则无知，若此等人，则容枉滥。此释上四德也。
知时者，三日是时，余并非时；知法者，三位是法，乖则非法；或可约人，行净应法，有犯不应；或可就事，合教是法，不合非法。此释第五德也。
又取举罪五德者，众以清净为先，过犯具彰，何得杜默？故须举处，德人行事也。言知时不以非时者，举过静诤，无不和顺也；如实不以虚妄者，有实非谬，有根不滥也；利益不以损减者，欲令清净，美德外彰也；柔软不以粗犷者，慈心慰拔，无鼓怒也。
次举罪中，初通示。德人行事，言此事重，有德可行，故须选也。
言下，别释。一中，知时，谓合时心，与前自别。二中，虽有实犯，又须三根不滥。三中，谓成人之美，非欲辱之。四、五合释，二德相由，慈心必无粗犷，柔软定无瞋恚；又可三业分之，则二德别也。
所以差二人者。威仪经云：相向出罪，不得求余。僧不差故。今行事者，如文所牒，一时双差。五人前后，互为足数，不容滥故。如十诵中，并差二人，取上座也；来至执足，口说求听。若是下座，不得执足，乖仪式也。
差二所以中，初别示。即三千威仪不得求余句绝，则知第二五德止为一人耳。今下，次准双牒。古来行事逐人单差故。如下，三、明选德。必取耆宿，则发物善，以尊重故，次第来就。求听，即求他举过，听我悔罪。今多晚生，甚非教意。
二、明行事。时有立差，后又立白，俱不可也。文相具足。
次行事中。立差、立白，当时所行。下指文相，即后子注。差已方起，礼僧跪和，二法皆坐。
佛言：自恣时应知比座有来、不来者。听先白已，然后自恣。作是白言：大德僧听！今日众僧自恣。若僧时到，僧忍听。僧和合自恣。白如是。
佛言：若比丘应十四日自恣。比丘尼应十五日自恣。此谓二众相依住法。若无缘者，三日俱得自恣。
三、明和恣法，单白如文。下云比丘十四日者，以僧须在前，恣众治举；既犯清净，方合受尼；若制当日，更相劳扰故。余如前解。
三、单白中，初点法。下下，释注。
若尔，何以前文定十六日耶？
答：必有尼依，在前何损？但不出界，预作皆通。然今国制僧尼各居，不相依附，但用十六，可为常准。
佛言：应偏袒右肩，脱革屣，互跪合掌。应一一从上座作。次第应离坐自恣。五分云：取草布地，令在上自恣。老病者随竟复本座。
四、正自恣法，前缘如文。所以具仪者，既自陈请，故现卑逊。言离座者，舍骄慢故。布草坐者，恐有损故。余如钞中。
正作，缘中，初科，初总示。所下，别释，三节。一、具仪。二、离座者，避席而起，出露地也；有云互跪者，谬矣。三、布草恐损，谓护身衣。有云如来受吉祥童子软草，而成正觉，遂撰一偈，令众诵之，又身不离座，止以草把覆于坐具之下。传谬于今，习以成俗，邪风易扇，是处皆同。正教难行，闻而不改，此生愚执，世世盲冥。悲夫！
若依增一：佛坐草座，告诸比丘：汝各坐草座。默久，告诸比丘言：我欲受岁。我无过咎于众人乎？又不犯身口意乎？如是至三。舍利弗言：无三业过。所以然者？不度者度，作眼目、医王，大千界尊，何有过也？
次科增一阿含经，初叙如来自恣。示同凡法故，垂范后世故，令众省己故，使折我慢故。舍利下，身子称叹。三业无过，具三不护故。不度者度，明其慈愍也。作眼目者，明其示法也。作医王者，明其济物也。且就教限，故云大千。
应对前五德者言：大德！众僧今日自恣，我比丘某甲亦自恣。若见、闻、疑罪，大德、长老哀愍故语我。我若见罪，当如法忏悔。三说。
律本云：若说错、忘，一一授之。其二五德，准僧祇云：各至本座处自恣，不得待僧竟。其众僧自恣已，五德至上座前告云僧一心自恣竟，便如常礼退。出十诵律。
就文分五：大德者，正告五德，求听说也，小者言长老；众僧今日自恣者，牒僧恣时也；我某甲亦自恣者，下应上法，纵陈过咎，恣僧举也；若见、闻、疑罪下，我有三根，慈诲赐示；五、我若见罪下，从闻悔过，成我清美。所以三说者，表仰嘱之勤，非是滥托也。
释法，陈词中，初文。初释文句有五，牒文显意，能所自别。后示遍数，少略多繁，故止三说。
上且一途释其大小，更通论之。长老乃大，故经中长老舍利弗，贤者阿难等。律中不定。今略释之：行、解具故，名为大德；年腊高远，名为长老，如俗中云长老之言也。
次正明中，初科，又三，初点前局。更下，次示名通。经召尊上，非专少小。律但随称，亦不以此而分尊卑，故曰不定。今下，三、释名义。反明大德名通，长老名局。俗礼：召乡中父宿，为长者乡老，皆尊敬之言。
前单牒者，但告五德；后双牒者，勤重之志在僧故也。何以知然？律中不得疾疾、窃语，故是对僧，令知名目，理须清朗，拟众通净也。僧祇亦云长老及僧自恣说，又知通告也。
次科，初示前后单复。何下，推释所以。先准本律。疾疾急语，窃语声低，并犯吉罪。后引僧祇。长老局五德，及僧通大众。准今词中，大德召五德，长老对告僧。而不云僧者，意以下至别人，知我三根，亦求举过，如羯磨云谁诸长老忍，即僧中召别也。
问：前对小己，得如文中云大德不？
答：具德差遣，咸所推敬，何得不称？善见云大为大德，小为长老，且分二人，义通上下，余不可尽也。
问答中。相美之称，不论大小；善见所解，一往拣别。
其小五德，在第二上座前立；待众首竟，方互跪对作。大五德者下至第三前立。如是展转。广如钞中所出文也。余有如文，至时口解。
次行事中。从上至下，次第对说，一跪一立，不容并跪，令众委悉，拣别无滥。今有并跪令说，非法获罪。下指如钞，见自恣篇，彼文具出事仪成否，寻以对之，避繁不录。
佛言：若有八难及余缘，如说戒中事者，略说自恣。但对首有二略，单白已有三略，如钞所明。若难事，可得广说便广说，若再说，若一说；若不者，应如法治。
就略恣中，对五德者有二略，二说、一说也。亲对五德，缓急自知，任时量事，不须和白。不对五德有三略者，则百人为五十对，一时彼此三说、再说、一说。所以须白者，既不对五德，成和在僧，故须先和，后方如作也。
次略法中，八难余缘，行广不及，故开略说。初对五德，略有二。本广三说，缘缓减一，缘急减二。次不对五德有三。先须作白告僧令知。通前五略，广略共有六种自恣。
佛言：若有四人，不得受第五人欲、更互自恣。应尽集自恣。
若有四人，应更互自恣，如是白言：三大德一心念！今日众僧自恣，我某甲比丘清净。三说已。若有三人、二人，亦准此法，唯改对首人数为异。又不得别众，及以有犯，并不应此法。
对首恣中，四人不受第五人欲者，通须尽集，则展转得成僧法。若有四人，不得如僧，以所差人不足数故。但彼此三说也。
对首中，初明五人。不得受欲，本是僧位，集行僧法。若下，次明四人。能秉不足，正是别位，止行对首。三人、二人，随改初句。
佛言：若自恣日，往说戒堂，扫洒，敷坐具、盛水器、洗脚器，然灯火，具舍罗，为待客比丘。若无来者，应心生口言：今日众僧自恣，我比丘某甲清净。三说。
心念法中，大同说戒，前修众具，如文可知。说己心行，应于僧故，以即法不二，十方同遵，故曰今日众僧自恣也。
心念中，初指缘。说下，次释法。即法不二，以事表理，事既同遵，理必无外。
佛言：比丘尼夏安居竟，听差一比丘尼，为尼僧故，往大僧中说自恣。若僧尼二众各不满五，至自恣日，比丘尼往至比丘所，礼拜问讯。
若众满者，应索欲问缘，答云：差人自恣羯磨。应云：大姊僧听！若僧时到，僧忍听。僧今差比丘尼某甲，为比丘尼僧故，往大僧中说三事自恣，见、闻、疑。白如是。
大姊僧听！僧今差比丘尼某甲，为比丘尼僧故，往大僧中说三事自恣，见、闻、疑。谁诸大姊忍僧差比丘尼某甲为比丘尼僧故，往大僧中说三事自恣，见、闻、疑者默然，谁不忍者说。
僧已忍差比丘尼某甲为比丘尼僧故，往大僧中说三事自恣，见、闻、疑竟。僧忍默然故，是事如是持。
佛言：彼独行无护者，应差二三尼为伴。往大僧中，礼僧足已，曲身，低头，合掌，作如是语：比丘尼僧夏安居竟，比丘僧夏安居竟，比丘尼僧说三事自恣，见、闻、疑，大德僧慈愍故语我。我若见罪，当如法忏悔。三说已。
良久，僧上座告言：徒众上下各并默然者，实由尼等内勤三业，外无三事，故不见犯。虽然，上座有敕，敕诸比丘尼众：如法自恣，谨慎莫放逸！使尼礼足，辞退。至本寺已，集尼众等，传僧教敕，如说戒法所明也。
此自恣、说戒略教授法，律本文缺，义明前后，而临事必须，理不容默。故且略标一句以表常式，得济行用，未必依文。
就尼法中，要取两众满五已上，方得治举，行事具也。不同教诫，约夏量德。四人已下，纵有所陈，治举非数。
尼中，初科，又二。初明满众。彼此僧法，互缺不成。说戒请人，须二十夏，自恣但取具二五德。四下，次释不满。治举非数，且就僧论；若尼不满，不行差法，但用口差。应作四句：一、尼满僧不满，二、僧满尼不满，三、俱满，四、俱不满。二句广法，二句略法。
此相依法，制在八数。今时殆尽，彼此缺矣，何名正法返千载乎？
二中。
初示制法。在八数者，即八敬中，夏末依僧自恣，为一敬也。
次今下，伤叹。彼此缺者，僧既缺德，尼则缺敬。最初如来不许度尼，乃曰正法千年，若度女人，减五百岁；能行八敬，还复千年，故举此言，以伤法灭。
近有行事，或别房中，或在戒场，将五人僧，受尼请恣。且得酬于下众，非是佛制本规。呜呼！见此良悲法灭，余亦须述，知复何言！
三中。本须大界通众求举，别房、戒场，深非本制。下复悲嗟。法无兴衰，随人故减，纵述无用，故云知复何言。
文广疏略，今更分之。初注是缘。若众满下，即法，又三。
初、尼差人法。
二、佛言下，尼往僧中请法。
三、良久下，僧中上座诫敕法，又二。示法。上座告敕，使尼传教。此下，结告。教诫词句，祖师义设，非律有之。且标一句，言其少也。未必依文，令转变也。
释分衣篇，篇目。僧得、现前，约人、约时，六位差别，故云诸也。
夏末受利，将有济缘，受纳乖仪，福流非地。故须具瞻诸施立法通局，则能所无瑕，不为施堕，可不好耶？
叙意中，初叙乖法之损。非地，地即是处。故下，次明立法之益。具瞻，犹遍览。可不好者，言有利也。
于中得施有二：初谓七众所施为僧得，二谓道俗所施为现前。
若约缘就时，不出六种。
初标缘中，道俗两施，各有所在。先以义分，后就文解。
标分中，初点注。各有所在，谓僧得、现前等各不同也。先下，列门。
初义四门：一、定时、非时体；二、现前、僧得有时非时；三、作法不作法；四、位例差别。
初明体者。时有二种。初，一月、五月，是饶益夏劳，供五利时，如律毗兰若请，为安居故施，名为时也。除此已外，名为非时。律中：时有檀越为施塔故，及亡人会，现前僧大得可分衣物，留过安居。佛言：不应留过，此是非时衣，现前僧应分。准此为言，但一年中，不为夏劳，即名非时，何独迦提五月之外？
初定体中。初句总标。
时下，别列：
前明时体。无衣一月，有衣五月。五利即开五戒：一、畜长，二、离衣，三、背请，四、别众，五、食前后至他家。毗兰若，佛与诸比丘在彼安居，有为夏功而施。
除下，次明非时体。初列示。为佛造塔，为亡设会，因而施僧。留过安居，欲时中受故。准下，义决。则知二名但取施主之意：为赏夏功，名时；不为，名非时。应作四句：一、时中有非时，迦提月不为夏劳施；二、非时中有时，有因缘故急施；余二俱可解。
第二，明诸相有六不同。初有二门，二部现前及僧得也。后有四门，一部现前及僧得。各如文解。
第二。六相，即本文六段，不出现前、僧得二施。前二对两众，后四对时、非时。
第三，明作法不同。
有三种现前：一、时现前，二、非时现前，三、二部现前，不须作法。以四种定故：一者，时定，皆据当受故；二者，处定，随家随界故；三者，人定，随现集数故；四者，法定，莫不约人约物，堕筹分故。
第三，释中，初科。初列三施，并不作法。以下，次申四义，出其所以。皆据当受，谓同时者。数人堕筹，即是分法。
三种僧得中。
二种僧得须作法者，四种不定故。迦提月中，随日即是，故时不定；随处作得；随人集分，但令及法：即三不定。法不定者，五人已上，展转分之，余则对首及心念也。
就二部僧得，一往随人多少，物亦相参，等半分已，随部立法，如文显之。以僧尼无共法也。
次科，正明中，初总标。二下，别示。前明一部中二施须法，反上不定，亦有四种，次第列之。随处得作，即第二不定，余三可见。就下，后明二部一往直分，义无同法。
有人言：时僧得者，直尔摄取，以四定故。留至非时，方作法分。
次辨异。他解中，初科，初立义。彼谓时僧得在时中分，不用作法；或留非时分，即须作法。四定：一、局迦提时，二、局坐夏处，三、局安居人，四、局直分法。
若尔，何以文言相待亦嘱取者？
答：有三义：一、元是界内；二、身同受施；三、有安居劳。后来界外，阙他二义。故制不应此处安居，余处取衣也。
次科，初叙难。即第五段下注文，佛制相待，及出嘱者分，恐不及羯磨故耳。答下。彼谓相待留分，乃是旧住暂出，故具三义。外客止有夏劳，阙前二义。下仍引据，明非外人。
今解须法。若不作者，何名为僧？何名限约？界外来至，何得不给？若许不与，此即现前，非僧得矣。故文云彼得夏衣，应心念口言等，即是加法也。又十、五二律云安居时僧得施者，应受持，若净施人；不尔者，后来比丘应共分，故知须也。
今解中，初句判定。若下，显过，有二：一、不作法过，二、不给外客过。故下，引证。初引本律，具如注中。又下，次引他部。分物入手，未曾持说，后来有分；验知通收，义须法约。
四、位例者，此一门义，止分上别，若不显知，杂合叵见。
四、位例，标中。止分上别，即上六种细分其相。
初位为二者：一、檀越施，二、亡僧物。
次正分中。文相难见，为图示之。
就前又二，现前及僧得。现前又二，时及非时，各一部、二部。僧得亦二，时及非时。非时有三：一、常住处，二、约界得，三、随僧得。此下二门，各分一部、二部。于中有一人法，二人、三人、四人、五人已上，作法各别，至时口引。就二部中：一、对面施二部，二、互施二部。如五分中，非安居时，比丘住处施，比丘尼无者，僧应分；尼坊施，僧无者，尼分。时中亦列二部互施。
檀越施中。僧得非时施中：初、打入常住，僧不分也；二、约界集者，羯磨分也；三、随僧得，谓檀越随来者与也。就一部中，作法五位；就二部中，对互两别。下引五分，别证互施。前时僧得，止就一部；彼通二部，如文所明。
第二，亡僧物中，至文解释。
二、亡物中。在文委具，故略提耳。
时有住处，二部僧多得可分衣物。时比丘僧多，比丘尼少，佛言：分作二分；无比丘尼，纯式叉摩那，亦分作二分；若纯沙弥尼，亦分作二分；若无三众，比丘僧应分。若比丘尼多，僧少，若无，应分作二分；若乃至无沙弥者，比丘尼应分。得物已，至当部中，皆须作羯磨分。
所以名僧得者，以施主心普均一化，物遍通十方，但有僧尼，皆沾其分，故名僧得。还须僧法羯磨，遮约十方来者；既作法已，现前自分。羯磨如后。
就初门中，明二部僧得施者。以本通施故，无尼三众，亦总属僧；无僧二众，亦总属尼。所以不计人数，约部分为二者，由僧尼位别，本主标通，望僧行施，故约部也。
次就文中，初科。初明互局。本通施者，通五众故。所下，次正示意。
二众互无互得受者。据望由通，僧义不异，若不互受，恐失福缘，故开互取也。
次科。据望通者，通二部故。
释僧相者，以心通一化，随预僧海，咸沾受故。若不法约，现僧无义可分。作法之始，还如亡物轻法。
三中，初叙施意。若下，明须法。大同亡物，故指如后。
尔时，世尊三月静坐，唯除一供养人。时有六十头陀比丘往至佛所，为佛所赞。诸非头陀比丘舍衣成大积。佛言：应布施众僧，若与一人。听与比丘尼非衣。若行波利婆沙、摩那埵比丘，应与分；七羯磨人，应置地与，若使人与。若沙弥，应等与，若与半，若三分与一；守僧伽蓝人应等与，若乃至四分与一分。若不与，不应分；若分，应如法治。
二、明两部现前施法。如今俗会，即行施者。西梵不行钱宝，以是制故。随得衣物，相参数人分之，此正教也。
第二，初科。举西梵者，欲明此间多以钱宝为嚫，即犯捉、畜二戒。
与尼非衣者，律无正解。诸师各指，勘究皆滥。今但约文，非衣相故，与令作也。
次科。斥诸师者，或云帽袜，或谓幡幢，或云女服。今取非衣相者，即衣财也。
行残法者，治轻，手付。七羯磨人，恐违夺行，故置地与。残中亦夺，自乞行忏；不同七法，强抑治之。
三中。初示两付。恐违夺行，以夺三十五事中，不得受人供给故。残下，释妨。二并夺行，而付与不同，故须简辨。
沙弥同位，僧因相假，但以位卑行缺，故有降也。言等与者，与大僧同一匹也；言与半者，大僧一匹，彼二丈也；言三分与一者，即四丈中与沙弥一丈也，故异部云一大僧分与三沙弥是也。所以等者，莫非福田，同应供也。
四中。初叙与意。言同位者，僧二尼三，各有类故。僧因相假，必由小戒至具戒故。言下，示分法。等半、少分，并由僧命，观其长幼、勤惰、善恶、贫富等。异部即僧祇。所下，辨等与。
守寺净人应等与，乃至五分中与一分者，体非福田，以供僧劳，望僧故合。不与不应分者，以制在僧，僧须周给。今但继于上尊，不兼及下，失于僧和无碍，即非僧义；虽分，不合，又是盗摄也。
五中。初叙得分之意。非福田，故少与；供僧劳，故须与。不下，次释不与之过。恐谓俗众不预施故。不合是吉，盗收犯重。
时有比丘，在异处结夏安居已，复于异处住，不知何处取物分。佛言：听住日多处取。若二住处俱等，听各取半。
若大得可分物，应随数人分，或堕筹分。乃至一人，直尔摄取，不作心念法。
三、明时现前法中。以安居故，为福故施，随其劳限，各取分也。
第三。安居施者，即是时也。随劳限者，谓现前也。
时现前僧大得可分衣物，佛言：听数人多少。若十人，为十分，乃至百人，为百分。若好恶，相参，应使不见者掷筹分之。不合羯磨。
四、非时现前者，如上二部，此据一众随人故也。
第四。不为夏劳，故曰非时；人物限定，故名现前。注文可见。
时有比丘未分夏衣便去，后分衣而不待来，又忘不出行者分，不知成分不。佛言：成分衣。应相待，亦应出彼分。应羯磨分之，如非时僧得施法。
佛言：若一比丘安居，大得僧夏安居衣，应心念口受言：此是我物。三说已。若受、不受，更有余比丘来，不应与分。
五、明时僧得者。夏劳开受，施通一化。若不作法，何以约之？
第五。须作法者，即破古解。
得施有二。
若道俗作檀越，欲以施物普通十方，皆与施福故。
律云：时有异住处现前僧大得可分衣物，分衣时，有客比丘数数来，分衣疲极。佛言：应差一人令分，白二羯磨与。
其正法如后分亡人轻物中说。
二者，若亡五众所有衣物，佛言：应一切属僧。然僧有四方、现前不同故，物则重、轻两别。
又约轻、重物中分处，非唯一轶。具如后十段。
六、非时僧得。就文为二，极分明也。
第六，初科。分二，即如注中，前檀越施，后亡人物。
初、明五众死，物之所属十诵：有比丘死，衣物众多，王家、亲属欲并取物。佛言：王、亲不合，僧应得之。乃至今时虽依三宝出家，财法必缘僧得，佛、法非分，故入二僧。
广如钞中。
一者，粪扫取，如五分律水漂死者。二、现前取，如十诵学悔人、摈人、守戒人共住互死者。三、同见取，如律此、彼二部互死者。四、功能取，如律云：三举人死，入同羯磨举僧。五、二部取，如律无住处死，萨婆多二界中死。六、面所向取，如论二界中死。七、入和尚，僧祇云：沙弥死，衣物令和尚知。八、入所亲白衣，萨婆多云灭摈人物。九、随所在得，如十诵寄人若处等。十、在众中死，羯磨取。
广亦如钞。
律无正断。若取分别：共财，则除随身之物已外，中分入僧；同活，则任在者筹量出处多少。但取实情，生死同志，则无负犯。若涉私怀，具招两过。
佛言：应问言：谁负病者物？病人负谁物？知已应索取。若负他者，听持长衣偿；若无，卖三衣与；有余，与瞻病人。僧祇云：当看察前人可信、可证明者与之，反此不得。
佛言：僧问瞻病人言：病人有嘱授不？若云病人临终时言此物与佛，与法，与僧，与塔，与人；若我终后与者，佛言：应索取，现前僧分。五分：若生时与人，未持去者，僧应白二羯磨与。
僧祇言：若病者死，不可信，应持户钩付僧知事人，然后供养舍利。毗尼母云：先将亡者去藏殡已，送丧僧还来至寺，取亡人物著僧前，然后依法集僧分之。
十诵：病人死，看病者取衣物浣洗、曝、卷擗，徐担入众中。
律云：彼持亡者衣物来在众中，当作是言：大德僧听！某甲比丘住处命过，所有衣物，此住处现前僧应分。如是三说。毗尼母云：并取衣物在僧前著已，遣一人分处可分物、不可分物，各别一处。
佛言：若比丘死，若多知识，若无知识，一切属僧。若有园田、果树、别房及属别房物，铜瓶、铜盆、斧凿、灯台、绳床、坐褥、卧褥、氍氀、车舆、守僧伽蓝人、水瓶、澡罐、锡杖、扇、铁作器、木作器、陶作器、皮作器、竹作器，及诸种种重物，并不应分，属四方僧。氍氀长五肘、广三肘、毛长三指，剃刀、衣钵、坐具、针筒、俱夜罗器，现前僧应分之。
律文正断如此。余有不出者，当于诸部律、论联类断判，当观律本制意，不容缓急自欺。必欲广知，具如量处重轻物仪中。
俱夜罗器者，谓减钵、次钵、小钵，及余碗、盏器皿等。
佛言：五法成就，应与病人衣物。一、知病人可食、不可食，可食应与；二、不恶贱病人大小便、唾吐；三、有慈愍心，不为衣食；四、能经理汤药，乃至差，若死；五、能为病者说法，己身于善法增益。僧祇律：有四种，暂作、僧差作、自乐福作、邪命作，并不合赏。若为饶益病者，欲令速差，下至然一灯遇命终者，便得此物。五分云：多人看病，与究竟者。
律云：当与受持衣。若不知者，当极上看病与上三衣；随看中、下，与衣亦尔。十诵云：若不信者，与不好不恶六物。
五分、十诵云：比丘病，二众合得；比丘尼病，三众得。摩得勒伽云：白衣看病，应与少许。尼三众同之。十诵云：看病人为病者出外乞衣、药者，留待还付之。五分：外界看病者，依法赏之。
佛言：应与瞻病者六物，谓：三衣、钵、坐具、针筒、盛衣、贮器。应如是与：大德僧听！某甲比丘命过，所有三衣、钵此现前僧应分。若僧时到，僧忍听。僧今与某甲看病比丘。白如是。
大德僧听！某甲比丘命过，所有三衣、钵此现前僧应分。僧今与某甲看病比丘。谁诸长老忍僧与某甲看病比丘三衣、钵者默然，谁不忍者说。
僧已忍与某甲看病比丘衣物竟。僧忍默然故，是事如是持。
律本具明：有德合赏；若无德者，理非侥幸。必知事劳，无有法益者，可入轻物作法，然后和僧，准论随功赏赠。
毗尼母云：五人共住，一人死，不得作展转分。律中出法少不具足，今准非时僧得施羯磨，具有展转之言，则五人已上，须用此法。律文：当差一人令分，白二羯磨，如是与之。有人存三番作法，此思文未了。亦有存二番法者。今准羯磨文中，具含付、分二法；余无，故不出。
准律，羯磨云：大德僧听！某甲比丘命过，所有衣物，现前僧应分。若僧时到，僧忍听。僧今持是衣物与比丘某甲，某甲当还与僧。白如是。
大德僧听！比丘某甲命过，所有衣物，现前僧应分。僧今持是衣物与比丘某甲，某甲当还与僧。谁诸长老忍某甲比丘命过，所有衣物现前僧应分。僧今持与比丘某甲，某甲当还与僧者默然，谁不忍者说。
僧已忍持此衣物与比丘某甲，某甲当还与僧竟。僧忍默然故，是事如是持。
作此法已，随人多少，取其衣物依数与之。不宜别施，更招漏染，非佛制故。五分云：若不遍者，和僧与一无衣比丘。善见云：若一衣极好，不须割破；众并有者，从上行之，须者直付。
毗尼母云：若但四人，应作直分羯磨。其赏看病物，义准三人口和，以衣付言：诸大德忆念！今持此亡比丘某甲衣钵与某甲看病比丘。三说。
自余轻物，应准作直分羯磨言：大德僧听！若僧时到，僧忍听。某甲比丘命过，所有衣物现前僧应分。白如是。
大德僧听！比丘某甲命过，所有衣物现前僧应分。谁诸长老忍僧今分是衣物者默然，谁不忍者说。
僧已忍分是衣物竟。僧忍默然故，是事如是持。
若舍衣，若分衣，若客来，并准上。
毗尼母云：四人共住，一人死，应展转分。舍衣已，赏劳法，但二人口和付言：大德听！我等持是亡比丘某甲衣钵与某甲看病比丘。三说已。
其轻物者，准本律云：应彼此三语受共分。应言：二大德听！此亡比丘某甲衣物，应属我等。三说。余人亦尔。
若有二人，亦须准上，其赏劳直付。
三语虽了，分物未入手，客来须与。
毗尼母云：一相应法者，二人共住，一人死，在者取衣口言：此某甲亡比丘物，应属我。作此三说已，以手执物故，后来不得。
僧祇云：若为病人求医药、衣食，及为塔事、僧事，虽当时不在，并应与分。善见云：若界外比丘入，亦须与分。谓在羯磨时。律中：有比丘，无想，别众，不成分衣。又现前施中，得与沙弥、净人分等，或等，或半，如前分别。
十诵云：比丘有衣钵寄尼者，若死，比丘索取，先见者分之。若在白衣家死者，轻物随五众现前分，重物任意远近有僧法寺付之。若无五众者，律令信乐檀越应守掌。若无五众来者，应送与近处僧伽蓝僧。
余如钞中。
其亡物重轻，作法制约，在文虽具，终须开示。广如钞中，及轻重仪之所解也。至时两引，同归一致。并须当法量断，不容临事迟疑。
次科。初指广。亡物重轻，即处判也。作法制约，即摄僧别赏劳付分等也。钞及仪文，开释甚广。至下，劝引，仍诫晓达。
今更略分，二亡物中，大分为二。初叙所属。又下，次示分法，十门明之，大同仪、钞，文亦自显，有疑寻对。第九门中有四，前二是僧，后二即别。初僧即五人已上，行事备故。付分羯磨中，诸长老下，只合单牒根本，多牒缘十五字，秉时削去。
释忏六聚篇，篇目。忏是能悔心，六聚即所犯过，法通理、事、化、制不同，局题就宗，即指诸羯磨耳。
上诸门中，被于行净专精之人。但以五浊浇风，鼓扇尘境，不能制割，遂与犯同。若不清荡，未曰智人；覆藏瑕疵，终归显露。故当及时早忏，不可后世悔之。
叙意中，初科。初二句，结前七篇正宗行相。但下，生起当篇须立之意。初叙成犯之由。五浊，时数渐减为劫浊，邪执坚固为见浊，催年促寿为命浊，三毒猛盛为烦恼浊，分别妄计为众生浊，皆非清净，故并名浊，亦名五滓，即是有情、无情二种世间。劫减情浮，逐境造业。与犯同者，入篇聚也。若下，明须忏所以。注引律二种愚人。二种智人：一、坚持不犯，二、犯已能忏。终归显露，即现、当、后三报。
今多骄伐自矜，谓能拒抗前恶。深须量度，是何位人。然后自高，可得度世。不然纵毒，知何不经？生后苦楚，孰难遭遇？
二中。骄伐自矜是愚，谓能拒抗是痴，既愚且痴，不知分量，祸至方悔，追不可及。下引摄论：初地、八地，一、自无过失，二、有利他，始可示行杀生等过；余凡不尔，故云不然等。纵毒即是罪皆造，故曰知何不经。业成则狱苦即至，故曰孰难遭遇。
故论说言：地狱中阴身，犹如镕铁聚，热恼烧然不可苦，得譬喻。宜当除懈怠，昼夜不休息，精勤修圣道，必使尽苦际。斯为圣言量也，同舟各审知之。
三中。智论四趣各有一偈，此引地狱偈。上一偈示苦报。阴，即五阴。如镕铁聚，略譬少分，故云不可譬喻。下一偈劝修。饿鬼偈云：饿鬼受秽形，其类百千种，不闻浆水名，动经千万劫。畜生偈云：畜生相残害，日夜常逼迫，愚痴暗障故，无由思解脱。修罗偈云：修罗被五道，威武抗诸天，多疑不信故，烧然诸善根。斯下，结告。舟喻圣法，可以济渡；同法、同道、同行、同学等，皆召出家奉持之士。
将欲解文，先以义显。四门分之：一、对治方法；二、理事不同；三、小大对缘；四、灭伏之意。
初中。
凡罪生也，托因从缘。
因即妄心，非有谓有；随有兴我，便计彼此，即起集业。故经说言：一切诸法，自本来今，性相空寂。而众生虚妄横计，得失彼我，起不善念，造众恶业，轮回五道，亿劫不出。
二者，妄缘。境有色心，由之造业。不知心变，妄谓他有，还缘自心，故反缠裹。如说三界上下法，我说皆是心；向造诸业，但知唯心，则无分别是彼此也。
义门。第一，立忏意中，初科。
初总标。
因下，别释，又二。
初示罪因。妄，无也，无而谓有，即是妄义。由随境有，谓之六尘缘影，亦名六境界心。幻化、阳焰，龟毛、兔角，皆喻此心。兴我起业，生死轮回，由不了此。故下，引证。诸法本空，证非有也；众生妄计，证谓有也。横计等是惑道，起不善等是业道，轮回不出即苦道。
二、明罪缘。色心二法，摄境尽故；不知心变，迷唯心故；妄谓他有，计心为境故；以心缘心，造业自缚，如蚕茧故。已上叙迷。如下，显悟。三界中，色、无色天为上，欲界为下。或云三界无别法，唯是一心作，语少异耳。既了唯心，反观前罪，皆非他法，故云向也。
既识起因，能感后习：一、感种类相续而起，二、招苦报生后当受。今改前非，将修后是。从缘生灭，斯苦世法。于彼恶业，特生厌贱，发重惭愧，立对治过，洗心忏悔。
次科。初指因，即蹑上文。能下，显果。后习有二：一即习果，二即报果。今下，叙忏意，有三：一、生厌；二、发愧；三、立治。从缘生灭，即上因果。苦、集二谛，并世间法。
忏者梵语，本曰忏摩，唐言悔往，亦曰卑敬。存二方言，故曰忏悔。忏字后立，非此书也。取其义意，谓不造新。则此忏谓止断未来非，悔谓耻心于往犯。由斯善故，已起无缘，当生无续，双碍缘、续，说名行除。又由斯善，来感乐报，差彼苦缘，名为报除。若欲忏者，略知此意。
三中。初翻名。忏是略梵，悔即略华。今时篇、韵，皆有忏字，乃是后加。取下，次以义分：断后为忏，耻前为悔。转因为行除，易果为报除。
然虽开忏，经论不同。如十地中：作业定故，则不可转。如涅槃中：有惭愧者，罪则非有；无惭愧者，罪则非无。斯是了义，定业难绝。
次可忏中，初科，初标示。如下，正引。十地即十地论。涅槃即如来答阇王之语。有惭非有，忏即灭故；无愧非无，不忏存故。涅槃终穷决了之义，即知余说皆为不了也。
故有解言：所造重业，三时中定，报不定者，遇缘可转，则有相除。如造重恶，定生报受，以报可转，便加忏悔；由此忏善亦居生报，夺恶不受，一差永定，故名报除；由行善故，亦是行除。若时报俱定，不可不受，则转重令轻，如阇王之忏，亦名报行两除。若时不定报定，及时报俱不定者，此造业微，易忏伏也。
次科三句。凡起心造罪，初、中、后心，有无轻重，各有八句。先明有无八句：一时有，二时无有，三句；二时有，一时无有，三句；三时俱无，三时俱有，各一句。重轻八句，例上作之。今取俱有俱重为定，余皆不定。
初句。时定，谓三时俱有，俱有容有重轻，故报不定。遇缘即是忏悔。善果夺恶为报除，善行易罪为行除。
若时下，即次句。此中时定，谓三时俱重也。阇王造二逆，以能悔故，转入黑绳地狱七日受尽。亦具两夺，故名二除。
若时下，即一互一俱两句。时不定者，并前七句。
问：所造恶业，谢在于往，体是无法，何得言灭？
答：如成论云：所造虽往，不无曾有，为因成就。是以忏时悔有不悔无也。
初问中。一切诸法，过去已谢，未来未至，现在不住，三世叵得，罪性本空，何有灭耶？答中。罪性虚妄，故空；不无虚妄因果，故有。若谓敻无，则堕邪见。
问：上明忏者，为断为伏？
次问中。断谓永无，伏谓暂抑。
答：经说为灭，论说为伏。据实为言，忏不灭惑，但易夺抑伏耳；要得无我，方伏不起。比丘犯戒依律忏者，性罪正业，随至治际；遮罪非情，依法灭也。
答中，初科。
初指前经、论，即涅槃、十地也。
据下，约义以决。初明化业。易夺抑伏，即上二除。内凡已上，分见无我，方伏不起，尔前尚起；初果方断。比丘下，次决制忏。性罪不灭，故至治际，谓断证时；遮轻，故灭。
又解云：解惑与事，名实不同。何者是耶？
次科，征中。以智破惑，故云解惑，即是理观。事即事忏，实即体也。
事灭有行，迭相抑伏，后胜相遣。若上品恶业，下品忏者，非其敌对故，强者先牵，故恶不灭。要须还起上品善业，抑伏恶也。中、下相对，余可准知。
事灭中。以事灭事，故云有行。罪忏各有上、中、下品，各对各灭，即为对敌。而上可灭下，下不灭上，由非对敌，虽忏不灭。
理忏空行，达理为先。下解断上惑，上解断下惑也。何以知然？如诸见等，无始名重，谁谓是非？作意穷寻，一见永见，如析石喻也。但思择我，毕竟无从，于此生忍，则无生解。贪、瞋等惑，缘翳事深，人并知非，无由卒舍。故至七学，犹被缠之；要须方便胜智乃断，如藕丝喻。
理忏中。
初总示理忏。观空故名空行。下解即见道破见惑，上解即修道破思惑。
何下，别释。初释下解断上。无始我执、边、邪等见，名为上惑。喻如析石，必无再合。又经云：夜见电光，即得见道。我见本无，妄计为有，了知是妄，即证我空；心住此空，名无生忍，号法眼净。贪下，次明上解断下。贪爱等惑，对见名下。三果、四向，皆名有学。胜智，即上解。似断不断，故如藕丝。
二、相对不同。
二中，标文，与前少异。即用事理对校，断伏浅深。
一、强弱异者。业招苦报，生因中强；惑正障解，习因中胜。
释中，初科。事行忏业，生因强而习因弱；理观破惑，习因胜而生因劣。
二、空有异。忏业俱有，有二相除，有轻重故。忏惑不同：能治是智，体空无碍；所断是有，霜焰不俱。
二中。忏业俱有，以事伏事故。有二相除，即行、报也。忏惑不同，以无忏有故。霜焰即喻罪、忏。二物相陵，体不同时，以喻观成惑破，二俱空故。
三、次第异。忏业之方，先后不定，随牒入法，起对则伏。断惑不尔，要先除我。故论说言：由此我故，造集诸业，乃至四住后断无明。
三中。忏业随有即牒，断惑必依次第。指论说者，即是成论。三界见惑为一住，三界思惑为三住，无明为一住，是谓五住烦恼，我为根本。断证次第，先断我，次见后思，最后无明。
四者，类遣异。断惑用智，如醒一方，余隅自反。忏则随牒，一一别除，如锯木斫树。若防未非，例同断惑。如初篇业粗，不待胜心，离之则易；乃至第五同彼贪痴，自非专护，何能免也？
四中。惑是类遣，罪须别除。忏过非则异，防未非则同。轻心防重，重心防轻，并同类遣。
三、小大对缘。
就大乘中，事、理又别。
初依理者，要识心本，是大乘理。其体清净，妙用虚通，妄想故垢。知垢是心，意言不生，外尘自遣。
何以故？本不了心，妄取尘境；随境起业，业生妄受。
今达本妄，体虚不实。自耻往业妄构所造，如蚕作茧，非他所缠。深生惭愧，誓断妄习。如斯念念不妄境缘，无量罪垢自然除静。故如文解。
第三，大乘，理忏中。
初示理体。清净故无染，虚通故无碍。妄想故垢，垢含二种，即染与碍。
何下，明忏悔。初叙起妄，遂成三道。今下，次明求悔，有四：一、觉悟，二、耻己，三、立誓，四、观念。不妄境缘，知唯心故。下指如文，即见本注。
二者，事忏，如世常行，或依堂塔，或依缮造，佛名、经教、礼诵诸业，皆缘事起。依此运心，随所兴起，计功分课。
称情爱恋，违意憎嫌，此不净心，未足除罪。要先折伏人我贪竞，衔悲自咎，曲身退迹，推举于他，以事抑故。由我惑壮，不解思微，屈苦低抑，犹不可伏；何况特忏，用以为功？
事忏，叙意中，初科。初示依处。缮造即经藏。佛下，明所修。佛名经教，即持名读诵也。依下，明用心。初总示。称下，别释，又二：初明过；要下，显正。以善伏恶，故云事抑。但知礼诵，不兼折伏，谓之特忏。特犹独也。
所以大圣布此良规，正治我等粗重人也。万五千佛日须一遍，阿弥陀佛日十万遍，如是读诵、营事诸业，并定头数，计功自励。
次科。云治我等者，欲使晚学自知分量，生惭耻故。万五千等，略举持名，以示功行，限时计课，以事系心。
若有不至，此即懈怠，何名畏罪？即地狱人。如是鞭心，如是立志，虽名粗业，世中罕有。纵或行者，多著名利，谄诳自高，复是软贼罗刹妻也。
三中。对前理观，故名粗业，彼时罕有，方今可知。软贼则不觉侵盗，鬼妻则终遭食啖。安谓为善，不知成恶。修持之难，斯可知也。
若欲行时，须具五缘。
正明，标中。业相微隐，托缘可验。缺不成功，故云须具。
一、请十方佛菩萨等为明证人。以我心微，假强缘故。如诸佛等常在目前，但罪垢故，如盲不见。动心缘事，佛已先知，何况净眼，对面行罪，深可惭也。故诸行人若微起恶，常思佛前，则愧息也。
初缘中，初示请意。行法经云十方诸佛常在世间，我浊恶眼，障故不见等。动下，诫严肃。故下，教想念。凡起恶念，思佛即除，息恶灭罪，以境胜故。
二、诵经咒，为妙药也，随经能治。但不至心，若不专缘，情则驰散。故制束心在于口也。
二中。随经能治，无优劣故。束心在口，系名句故。
三、说己罪名，如涅槃说为恶不善等。
三中。指涅槃者，彼经第十云发露诸恶，从生死际所作诸恶，悉皆发露，至无至处等。
四、立誓言。从今已往，福始罪终，乃至成佛。忏悔本宗，斯为要也。故虽行忏，后出忏场，还寻故恶者，由本结心不牢固耳。所以诸习还相围绕，可不见耶？
四中，初示宗要。故下，次诫还堕。由本不牢，故有反覆。
五、如教明证。当缘尘境，或梦或觉，非是妄心之所变耶？又非魔鬼之所惑耶？若是魔者，我之所行，未出魔境，魔何由来？将非我业之妄现耶，令我心著重起倒耶？若知唯心境不灭者，将是我心之所妄耶？如是覆疏，本即非本，何由静妄？知妄非真，即此非真还传妄耳。如斯反识分了妄因。又识此了，还知从妄。不尔欣庆，随妄不返。深须早练，不容自诳。俗中识者，年至五十，知四十九非。何况学道而怀习著，则不可也。
五中，初明缘境。谓梦觉中善恶相现。非下，次明捡察。疑心变。又下，疑魔现。若是下，三、责业现。魔居欲界天顶，若修世禅，及无漏业，将出彼境，方感魔故。若知下，四、责心妄。如是下，结示。本即真心，展转推妄，故皆非本。知妄遣知，了妄遣了，识了从妄，应须遣识，遣遣无穷，则无所住。不尔欣庆，谓作胜解。下文引俗况道。庄子云：蘧瑗年五十，知四十九年非。孔子年六十，知五十九年非。又论语云：加我数年，五十以学易，可以无大过。则知尔前未达天命，动成非也。
问：修理忏人，须礼诵否？
答：愚智两分，事理无二。上智达理，不碍修行，中下昧空，故存渐诱。应为四句，总摄群机：一、得理失事，一心禅观，外阙庄严，如有目无足，不能前进；二、逐事迷理，计功分课，不了缘生，如有足无目，不知所从；三、事理双运，目足相资，万行圆修，必至彼岸；四、理事俱昧，盲而无足，愚痴惰慢，终无出期。是知理事各立，未免偏邪；空有一如，是真修习。故曰：实际理地，不受一尘；佛事门中，不舍一法。诸佛菩萨历劫熏修，华竺祖师终身苦行，此理深密，何可尽言？略示大途，粗分缁素耳。
二、就小乘律中忏者，亦有五缘：一、能；二、所；三、心；四、相应；五、究竟也。
初、就能中：一、是五众犯过之人；二、备仪相，对下加四，对上加礼，如前明也。
二、小乘，别释中，初能忏，有二。对下加四，即偏袒右肩等五仪中，除礼足也。
二、所对有七：初是同众、同戒见者；二、清净戒具，如五分中兰若所说，同犯开忏，谓命难也，余如下文；三、作请辞；四、依教说；五者，可忏，即轻四篇；六、说名种，非有疑滥；七、势分相及，非别众者。
二、所对中。指五分者，彼云若有命难因缘，佛开同犯、不同犯，并得受忏，无缘不得。准知拣净。五中四篇可忏者，夷虽开忏，终不复本故。
三、明忏心，又有三也：内心惭愧，最是治本；二、立誓永断，此即忏悔也；三、露罪示他，耻更后犯。
三、忏心中。具惭、断、露，罪无不脱。
四、心境相应者，彼此言义，迭相领会也。
五者，事成有三。谓：教具足；及诃责、立誓，故自责心生厌离是也；三、领受无违，即答言尔也。
五、事成有三：教具足为一，谓作法无非；诃誓为二，谓前对诲勖也。
四、大小所明灭否相者。
有人言：大乘忏者，得灭业也：一者，理深药妙；二、发悟悔过，起治行胜；三、多身修业，非一形证故也。
四、他解中，一谓法胜，二是行胜，三即报胜。虽有三胜，不分事理。
今解云：经虽说灭，不了义也，望后理观，远通说耳。但地前故业，分段所摄，用以招生。若据小乘，增上忍中，相似无漏，恶道、女业，方得不受。故成实云：得世上见，虽来往生死，乃至百千世，终不堕恶道。若论别报，无学未免，故有贯脑之苦、碎身之痛、地狱烧身、饥饿切体，复何可论？
今解，初科，正明中。
初决经文。如注所引未曾有经，或通诸经说灭之文，事但抑伏，理观能灭。
但下，又二。初明大乘。地前三贤，尚有分段生死，则知不灭。若下，次示小乘。忍位方免恶道，则知尔前业亦非灭。成论世上见，即世第一，又过忍位，则知内凡已上，将临圣位，无漏慧胜，方能灭业。恶道是总报，余苦即别报。故下四句，并果人偿债之缘。如婆沙中，差摩比丘病重，诸比丘问之，自言：我病不差，犹如壮士系缚其头，两手急绞，我之头痛亦复如是。如增一，目连乞食，为梵志所打，骨肉烂尽。如杂宝藏经，离越罗汉山中坐禅，为人诬盗牛，十二年在狱；自言过去诬他盗牛经一日夜，后堕三恶道受苦无量，余殃不尽，故受此报。如百缘经，黎军支过去饿母七日，后成罗汉，七日乞食不得，吞沙而死。委如资持。
一思至此，业之善恶，俱不可作。古人有言慎莫作善，斯有远旨。如造世善，生极有顶，娑婆三界，更增苦谛。如烧金丸，不可触也。
结诰中。初示业理可畏：一、能引后习；二、历劫不亡；三、牵生感报，不由于人。古下，引证。以作恶则堕三恶趣，作善则堕三善道，皆不出轮回；善虽是福，能障圣道，甚于作恶。后生闻此，慎勿错会。如下，显意。有顶，即非非想天，寿八万大劫，是为难地。烧金丸者，即喻凡福反为害也。
又就律中忏重之相，虽非即数，有可收理，尽形行学，障地狱故。余至文解。
次科小乘事忏中。非即数者，即犹入也。有可收者，来否随意也。尽形行者，不复本净也，此所谓小乘无忏重文也。
上略义述，须通融心。不尔，晨夕直在佛前低头妄忏，心多无记，更增慢习，不如不作。至时观之，作何物在？
结示中，初劝明心。不下，显过患。至下，责愚暗。至时观者，令自省也。作何物者，必堕恶趣也。
今须消文，前缘后法。以忏悔法，人并诵之，多未识晓，故引文示。
第二，就文，分示中。人诵不识者：一、不识理事，二、不识化制，三、不识灭伏。不了此三，教门则乱。
律云：有二种人。一者愚痴，谓不见犯；虽见犯，不能如法忏悔。二者智人，即反上句。未曾有经云：前心作恶，如云覆日；后心起善，如炬消暗。故知经、律俱明忏悔。
初列愚智者。深心不乐为罪者，何由可逢？但犯常思即忏，末代所幸。言不见犯者，由本不学，故作谓无，不以无知说言无犯故也。言见犯不如法忏者，虽知犯相，但诵文言，事犯相互，有无不达；或滥褒过分，说言一切；或对境痴教，未晓与夺；或非数妄坐，造诸别相。故虽加诵，非缘所坏，通名非法故。
缘中，初科，释律中。
初通示。如注愚智二人，一中有二，则为四人。深心不乐，即成论文，具云：行者深心不乐为罪，名净持戒。
言下，别释。初释不见犯。故作谓无，即是愚也。言下，次释不如法忏，有四。诵文者，即迷法也。事即是境，犯即篇聚。滥褒者，谓迷过也。言一切者，通无所属也。痴教者，成否不决也。非数等，前境不胜也。诸别相者，即别众也。故下，通结上四，并非如法。
又引未曾有经者，明凡下所造，皆从妄习慧心生也。
今随妄忏，覆本罪缘，还由心灭。是则生灭在心，知其营营本不生也。由妄生故，如此纷纭。悔于往业，用息诸后，不行妄也。
斯为语矣，行心难矣，勤则不难，非圣学圣也。
经中。初、释前恶。妄如云翳，日比慧明，因明有暗，由静生喧。
今下，释后善，即叙忏意。心性湛然，随缘起灭，起灭由缘，则本不生矣。
斯下，结劝。言之非难，为之乃艰。勤不难者，小水常流，能穿石故。非圣即凡夫，为诫惰者，推功上位。
前引经律，释成两忏。
结文，可解。
然忏法多种。若作事忏，但能伏业、易夺；若作理忏，则能焦业、灭业。
二、明就事忏能伏业者，义已明之，今直消文也。以恒三业，昼夜六时，绕旋虔诚，面对仪像，由善伏恶，不随起故；但是事伏，未息业源，不名灭也。言易夺者，若不行忏礼诵，诸业恶常现前，相续不已，如家犬也；今发善行，依教忏荡，暂夺恶念，何由全遣？如逐还来也。故须常行常照，方能常远常明也。良以事有对除，力胜互起，可不然乎？
次二忏对根，事忏中，初点示。以下，次消文，又二。释伏业。以善伏恶，如石压草，乍似平伏，根不除故。言下，释易夺。以善易恶，如逐家犬，暂得相离，还能归故。故下，劝修。常行则常远，常照则常明。良下，示意。事对除者，即忏法也。力胜互起，善恶相敌，强现弱隐，势相夺也。
若作理忏，能燋业灭业者，常自思择，识妄覆心，奋发力励，无时离我，涕泪横垂，衣毛为竖，乃至流血，慨生死过，故论说此为种解脱。如是积时，渐觉轻利，于彼恶业分绝三涂，故名燋业；正见明白，了知无我，随登圣位，方能除尽，故名灭也。
理忏，初科，正明中。初、示悟理之相。如下，次、明修习不间。积时有二，下论自说。于下，三、明断证入道。分绝三途，即世第一位；正见明白，即初果，是则内凡名燋，见道名灭。
故论说云：一生种解脱分善根，第二生修，第三生证，斯利根也。若有钝者，乃至六十劫。
引证中。利根三生，须身身不间；钝根二十劫当一生。如上且据极利、极钝为言，当知断证，不必一定。
上言忏业，业何有灭？由分入圣，生数有期，烦惑既静，业本无润，于彼生死，翛然变易，迥越诸有，倾四住故。自三贤已下，分段未亡，招生感报，轮转不绝。况余暖、顶，退造诸逆，同凡受报，焉可言哉？
次科，约位中。初小乘灭相。分入圣即初果。言灭有二：生数有期，一也，初果七反，二果一反；业本无润，二也。翛然，轻逸之貌。生死有二种：一、分段生死，二、变易生死。迥越诸有，即无学果。自下，大乘灭相。地前三贤：十住、十行、十回向。初地已去，分破无明，同前初果。下举内凡为况，外凡可知。
底下诸凡，福业不净，何能参道，妄自矜伐？故常思量，系缘知妄，心须依理，形恒逐事，晨夕鞭策，用卒残命。故智论、十住婆沙云：菩萨昼夜六时礼十方佛，忏悔、劝请、随喜、回向。自余凡俗，未足自欺，终尽百年，恐同禽兽也。
举劝中。初示位地。未入外凡，谓之底下，亦名薄地，即我等也。故常下，劝修。心理形事，所谓双修也。故下，引证。二论并明菩萨位虽深浅，常行五悔。文阙发愿。自下，准况。懈怠自矜，喻同禽兽，文见智论及遗教经。
先论利根，依理断业。如涅槃经云：若有修习身戒、心慧，能观诸法同如虚空；设作恶业，思惟观察，能转地狱重报现世轻受。若于小罪不能自出，心初无悔，不能修善，覆藏瑕疵，虽有善业，为罪垢污，现世轻报转为地狱极重恶果，是为愚痴。若犯四重、五逆、谤法，名为破戒，有因缘故，则可拔济：若披法服，常怀惭愧，生护法心，建立正法，我说是人不名破戒。成实论云：有我心者，则业、烦恼集；若无我爱，则诸业不能得报，以不具故。未曾有经云：夫人修福离罪，须近明师修习智慧，悔重恶业。华严经云：譬如幻师，能幻人目，诸业如是。若如是知，是名清净真实悔过。
引涅槃文，为救重逆，惭愧护法，是根本忏。引成实者，为明理忏之本据也。须识倒本，即谓我源。俗人尚云无固无我，强作抑制，我心无我；况是圣法，不可虚言说为无我。引未曾有者，以力不专制，须得善友。引华严者，识业非有，随心妄起，如我身心，岂是实耶？了知如此，分见分除；不了此理，渐昏渐厚，何时可净？如磨镜喻，可以知之。
别释，利根中。
释涅槃文。注中三节：初、转重为轻，二、转轻为重，三、忏除重逆。疏中略释后段。惭愧以善翻恶，护法以功补过，此二最要，故是根本。
次成论中。理忏本据，谓识我也。举俗为况，劝令观察，
论语云：子绝四：无意，无我，无必，无固。强作抑制，不可纵也；我心无我，本不有也。
三、未曾有经，明须师友，有所助也。华严初明达妄，了下，次明入证。内凡、三贤分见，初果、十地分除。
二者，钝根，依事忏者。若依大乘，则佛名、方等具列行仪，依法忏悔，要须相现，准教验心。
若依律宗，必须识于罪名、种、相，随有牒忏。若疑、不识，不合加法；唯除不学者，随犯结根本。此但灭犯戒罪也。故智度论云：戒律中虽复微细，忏则清净；犯十善戒，虽忏，三恶道罪不除，如比丘犯诸性戒等是。
二者钝根，根非是钝，但学之晚。人皆谓利，谁肯云钝？有言钝者，心谓我利。如此烦恼，反覆陷人。不识其畔，未可依理，故须事忏，如文可知。
钝根中，初科，明根钝之由。如下，示对治之法。自不明心，故难依理。
今准心论：若乐罪时，须修事忏，若乐福时，须修理忏。理则无著，著则还缚，须知分齐。
次科，通标中。即杂心文。若乐罪者，恶业势强，理观难成，以善翻也。若乐福者，善业势强，能障圣道，以观破也。理即是空，著则非空，故还成缚。令知分齐，须自审也。
就观理中。小乘极处，人法二观。对我观析，唯见是尘；对阴求之，但唯名色。求人求法，了不可得，是为空也。
次举理观中，小乘理中。初通示。五阴为法，计法为人，此二本无，妄计为实，遂成二执，故受轮转。对下，别释，意计有我，我即法尘；又计阴为实，阴即名色，缘生缘灭。求下，总结。推求人法，但有虚计，知计是虚，人法不立，是为二空。凡夫闻解，内凡少见，初果分证，无学尽证，是为涅槃也。
大乘极处，空识为本。初浅滞教，谓境是空；了境本非，性唯识也。略举观门，行体如别。
大乘中。空识为本者：空谓了一切法皆因缘生，生即无生；识谓即此缘生，同一识体，无有外尘。若达缘生，不知唯识，是为钝根；若知唯识，达法源底，是为利器。故钞云：钝见空时，不分别色；智知唯识，不分别空。下指行体，委如受法七门义说。委辨识相，如戒体中。
文云律宗识名种相者：名即六聚，所结正也；种即当聚，别类所收；相谓随犯之众数也。随有牒忏者，不可深褒也。
次制忏中，初科。名如波罗夷，种如淫、盗等，相如一淫中有多少也，余篇例此。罪少而悔多，谓之深褒。
疑及不识，不合加法者，既迷名种，知牒何罪也？除不学者，随结根本者，此除疑也，以深达教相，恒惧陵犯，虽疑迷忘，不结罪也。
次科，牒释中。初释学人开迷。除下，次示不学随结。言除疑者，恐滥须拣故。深达等者，叙学人开意，反显不学不开。
若尔，我本不学，事法俱迷，亦应不犯。
今解不然。彼有心持，忘误犯境，非罪心也。卿无心学，已结违愿，不了境事，是不学迷，随所犯缘，并结正罪。
次引难中，初难。学、不学虽异，迷忘是同故。解中，初叙不可学迷。卿下，次明可学迷。结违愿者，下坛已后，起断学意，顿结不学罪。不了事境，对境暗教，结不学、无知罪。
问：彼学无心，犯境非犯，我亦无心，何得犯耶？
今解：心有多种。彼学识犯，于境知非，开无犯者，心不缘境。卿今缘境，能所不忘，但不学故，不知得失，与犯缘同，何得非犯？且以一犯以问卿缘，如与士女同室宿戒：一、知是士女，二、知同室内，三、知无命难，四、知随坐卧，即犯。四辨知是犯缘，今何得逃罪？若原不缘境，非学之功，亦同前免。
次难。律中犯必问心，无心不犯，岂拣学不学耶？解中有三。初明二心不同。且下，举一犯以问，与女人及未受者同室宿，人虽不学，四缘可知故。若下，三、例开迷忘。原不缘境，如同室宿，不知先有士女等，可同学人开罪，故云同前免也。
文云但灭犯戒罪者，以性戒故损物情也。虽依教忏，止免六聚。至于业道，终须慧观增上忍时，恶道便止。如文所列，亦如上解。
三中。犯戒罪是违制，业道罪是违理。违制，事伏即净违理，观照方除。钞云篇聚依教自灭，业道任自静思是也。
就法依聚，不分自六。
佛言：若比丘、比丘尼，若犯波罗夷已，都无覆藏心，当如法忏悔，与学戒羯磨，夺三十五事，尽形行之。若众僧说戒、羯磨时，来与不来无犯。若更犯重，灭摈。
僧祇云：若犯重已，啼泣不欲离袈裟者，又深乐佛法，应与学戒。比丘不净食，彼亦不净；彼不净食，比丘亦不净。得与比丘过食，除火净五生种及金银。自从沙弥受食。十诵云：佛所结戒，一切受行；在大比丘下坐；不得与大僧过三夜，自不得与未受具过二夜；得与僧作自恣、布萨二种羯磨，不得足数，余众法不得作；得受岁。律云：不得众中诵律，无者听之。
毗尼母云：与学悔法已，名清净持戒，但此一身不得超生离死，障不入地狱。
初忏夷中。此根本罪，圣道之源，既已毁犯，一生绝分。道犹尚可，奈生报何？如僧祇中：舍此身已，来报即堕阿毗脂狱。如罪福经：随犯一重，则九百二十一亿六十千岁，与他化天同寿受苦。洗心归忏，佛教亦开。良由众生信法未久，怀毒著妄，不思来苦，故迷造重；后发胜心，悔过前失，亦令学戒预入僧俦，诸律名为学悔沙弥也。
第二，释法，波罗夷，叙开中，初文。初明过重。如下，引示生报。阿毗脂，即阿鼻，此云无间。罪福经，即目连问罪福报应经。洗下，三、明开忏：一、信浅，二、惑深，三、业重。今并反之，则可忏也。毕世坚持所犯重戒，故名学悔；不足僧数，位在僧末，故号沙弥。
四分中，都无覆者，方与行法。若顺教缘，犯竟无覆，即从求学。
次科，律缘中。如注缘起，观其文势，无覆方开。
今时浊重，不言开忏。或初虽覆，覆缘不成，并同前开，以无覆故。或有达教，初极覆藏，今始发心，则是制限。
次他执中。彼分两意，初虽覆藏，一以缘差故开，如无人对露等，一以无缘故制，则终身不许悔也。
若不许忏，是教不周，律制学已更犯方摈，不言覆忏不许悔学。故戒律中多从缘起，因制入法，至于后犯，未必如缘。淫戒本二，自是制缘，后犯刑科，何问新旧？
今决中，初以理反责。故下，斥据本缘。律中缘起，忏者无覆，故牒入法。仍引淫戒，因须提那与本二行不净故制，及后断犯，不可执缘。
言都无覆方与学者，对下二篇，故说斯耳。此既同死，开忏若生，何得片藏，余露将乞？故随犯者，皆同学之。
僧残不尔，尚有咽喉慧命未绝，戒身犹在。随其隐显，露者前除，余有覆罪行乞行忏，致有罪夜离合。于缘长短，有斯量据，致列开制。
牒释中，初通示教意。此下，别释两篇不同之相。初明初篇尽露方开，文牒都无覆者，乃据临忏同篇尽露，非谓从初始终无覆。古今两义，通塞可见。僧下，次明二篇随忏皆得。隐显，即是覆露。罪夜离合，罪谓本犯，夜即覆日，离则各随长短，合则以短从长，即知随忏不必尽露。
若论作法，钞中具张。以忏者疏，薄知蹊术。下文随显，至时口判。
指法中，初指钞文。以下，示今注。蹊术，小径也。
佛言：若犯僧残已，覆藏者，随覆藏日与波利婆沙；行波利婆沙已，与六夜摩那埵；行摩那埵已，当二十僧中出罪。若犯罪不覆藏，僧应与六夜摩那埵；行此法已，便二十僧中与出罪羯磨。若二种行法中间重犯，随所犯者与本日治；行此法已，然后出罪。
若行波利婆沙者，得羯磨已，夺三十五事，在僧下行，八事失夜，白僧发露，供给众僧，尽覆日行之。其摩那埵法，与别住法并同，唯在僧中宿为异。
忏二篇法，此悔次重，义张四位。
一、覆藏罪，随夜隐者，得吉罗也，前须忏之。
次僧残篇，列释，初中。若据覆藏，该通六聚。独僧残篇，忏已须治，与余不同。
二、覆藏情过，此无罪也，但是内藏瑕累，外现清白，罔冒僧伦，轻斯法律。故随隐日，作法补行，伏在末席，折挫形心。即如文云随日与波利婆沙也，此名别住，别与下房、下卧具宿，不同僧住，故名也。
二中。初叙情过。故下，明治罚。随隐日者，年月长短，覆罚相应也。即下，引证，翻名，释义，即治罚相。
三者，僧残情过者，罪次极刑，理宜专奉，故怀放逸，造斯重过，情不可容，恐延后习。制与六夜，僧中苦行，望以勖勉，惭耻至极，永为鉴诫。如文行波利已，与摩那埵也，此翻意喜。由先行覆，日月颇遥，洗忏之勤，不无疲顿；此与六夜，清净有期，故自私喜，不辞苦也。亦为僧喜，以见犯者罪易而忏难，但覆在心，过随事逆，同戒怀此，为之生勤；及与六夜，僧庆罪根将欲除拔，故亦同喜也。
三中。初叙过。制下，明治。如下，引示翻名，有二。初约自喜，罪将出故。亦下，次约僧喜，同慈念故。过随事逆，过谓情过，事即治法。同戒即众僧。为生勤者，愍其劳故。
四、僧残罪者，根本正障，沈滞身心，要假群僧，同时共拔，故文云二十僧出罪也。
四中。初叙过。要下，明治。故下，引证。二十僧者，倍受加十，僧位之极。有云三十人忏重，出初教经，此乃伪典，不足承用。
至于乞法、与行、加夺、失宿，诸务极繁，抄列增卷。今但知有忏，则据法须缘。事会渐希，故阙文也。必行其仪，钞中具矣。
略指中。初叠示四法：前须陈乞，一也；羯磨与行，二也；夺三十五事，三也；八缘失宿，四也。今下，示略。必下，指广。
罪缘两种：
初、明独头偷兰，有三差别：如破法轮僧、盗四钱、盗僧食等，名上品；若破羯磨僧、盗三钱以下、互有衣相触等，名中品；若恶心骂僧、盗一钱、用人发、食生肉血、裸身、著外道衣等，名下品。
二、明从生者，十诵云：从初篇生重，应一切僧中悔；若初篇生轻、二篇生重，应界外四比丘众中悔；若僧残生轻，应一比丘前悔。
萨婆多云：忏法与波逸提同。
前独头偷兰忏法，亦准从生上、中、下忏，应知。
忏第三聚法，名如戒疏。且释罪缘。独头、从生，各分三位，如文具列，名相显矣。至论忏法，亦希故略。
三、偷兰中。
初指名。此翻大障善道，亦翻粗恶粗罪等。
且下，释文。注中前列三品独头，即果罪也。次列三品从生，即二篇方便也。后引婆论，忏同提者，分三位也。但兰则据罪重轻，三忏不互，提则约众多少，三法随时耳。
已前三忏，罪事非轻，悔法繁密，理须精练。自可持律，行用是常；余者博寻，终成虚托。必欲清荡，即是智人，观缘执法，固无有失。纵舒撰次，非学不知，徒费时功，未办前务，故阙而不载；必临机秉御，大钞详委。
文列已前三忏，明不广之致，及委付之文也，其相易晓。
次通结中。本文四节。初明法广。自下，次示从师。余者谓非学律宗师。必下，劝依法。纵下，显略意。前示不广，最后指钞，即委付也。
悔通僧、别，故前列三十；唯据对首，后列九十。由贪慢财事，轻、重二心，故分二位，忏、舍两据。
忏第四聚法。具列三十，如文辨忏，必对僧者：以因财事生犯，贪慢所成，正乖出道；若欲洗忏，非别能除；制僧为境，对之生愧，能绝后犯。后九十者，随事生犯，过非贪贮，故不假僧，对证便灭。有斯别状，故分两位。
就前三十，约境为三，即对人也。
就对僧中，位分为四：初、明舍财；二、舍心；三、舍罪；四、还衣。
前舍财中，缘分为二：初明舍财仪式；僧中忏法下，明舍忏所为也。
佛言：犯舍堕衣，不得遣与人，作三衣，作波利迦罗衣，若数数著用衣，若净施；应舍已，然后作净。此尼萨耆衣，当舍与僧，若众多若一人。不得别众舍；若舍，不成舍，得突吉罗。故知三种忏法。
又犯通僧、别，界分二所，并委详思。
就前文中，犯舍衣不得与人者，既已犯过，义须舍净。愧于罪失，直尔乞人。制本净心，岂在财物？故不许以不净财施，后受秽果。必欲乞人，如律舍遣。三衣法服，不容非染，故不许也。波利迦罗，百一供具，亦合受持，还须净财，非净乖受。数数著者，犯舍须忏，谓破离罪，故即制舍，随著结罪。若净施者，体是染财，何堪净法？此愚教也。俱须舍已，后得如初，方如前缘五种用也。
四、波逸提，僧法，舍财，五制中，五节。
初、明与人。受秽果者，因不净故。如律舍遣，作法舍已，然后与人。
三下，次、作三衣。
波下，三、作百一，此并加受，必须净财。
数下，四、释著用，谓破离罪，出彼妄计。
若下，五、释净施。上是别释，俱下，总结。
此尼萨耆下，明对境舍，梵本如此。唐言尽舍，于三境前，俱不别众。
次对境中，初科。梵本尼萨耆，此云尽舍，谓财、心、罪三皆舍故。三境，即三位人。
问：对僧绝后，可是上言，亦有对别，何名殷愧？
答：本制在僧。虽开别人，界还僧法，不得别也。唯制不开，则犯舍极多，求僧叵得，思净无路。故随方面，三境通行，不许别众。望僧生重，随人立舍，且济时要，可不好耶？
问中。以僧境则胜，别境弱故。
答中，初明法位。本制末开，虽对一人，莫非僧故。唯下，次明开意。提轻易犯，若定须僧，忏难成故。方面即集僧界。可不好者，美其知机也。
言犯通僧别者。律云：谁犯尼萨耆？若僧，若众多人，若一人也。如现前僧同财多贮，取受钱宝，以利求利，俱是不净也。
三、通僧别。初列三人。如下，次示僧犯。同财多贮即同犯长，取受钱宝即同犯捉畜，以利求利即同犯贸易。
界分二所者，即有法、无法两地，俱知分齐，各有所集。
四、明二界。僧定法地，别通两界。
要须五人以上为受忏者。僧中舍堕有于三种：初明舍财，谓离罪缘；中明舍心，谓离罪因；后明舍罪，除生死业。此之三舍，忏法宗途，义须通瞻。
二、明忏舍所为。要须五人者，以忏主单白和僧之时，非是自量，义须他也。身外须僧，故五人摄，如上僧义也。
二、明所为，用僧中，初科。忏舍五人，出僧祇律，见前总义，故指如上。
有人言：律制舍财，须在僧中，对别尽集，故是僧义。忏罪别众，同九十也，以三说提堕，何有乖各？
次科，初师立义。初明舍财须僧。对别尽集，谓二、三人亦尽界集。忏下，次明悔罪对别，体同九十故。
有人言：罪藉财事，舍忏相符，安有舍僧忏别？正乖文也。
次师中。舍财忏罪，始终须僧。
彼人解云：元制须僧，正明财也。因舍即忏，事在僧中，故罪别除，须有前证；无宜妄受，情和取开，故有单白。若财事用尽，正悔本堕，则同九十，可更集僧？
三、重救中。初明僧本舍财，因忏须白。若下，财尽悔罪，不须对僧。
前人解言：圣制前列，终为重缘。财事生犯，犯岂轻小？故须僧悔，理非别除。如乞绵衣、畜、贸宝等，文非僧舍，罪亦僧除。
四、再破中，初科。初立理。前列谓拣三十，在九十前，由过轻重耳。如下，准例。蚕绵斩坏，畜宝、贸宝并舍与俗，并非僧舍，而须僧忏。
若尔须者，何不列忏？
答：前舍对僧，因明僧忏，此对非僧，因略不出。可以不出，即不须忏？文既不了，须用他部，十诵、多论并制僧中。
释难中，初难。三十中二十七戒皆明舍忏，独绵、宝等，文并略故。答中：初叙不出所以；可下，以理反质；文下，引他部证。
若尔制僧，当受忏时，便忏九十，两得以不？
答：轻重乃殊，同篇聚故。
次难。既云重轻，即应九十不可合忏。答文，可解。
问：既同合忏，何分轻重？
答：约心业重，故舍缘心；心不除者，还不成舍，故对僧也。约罪同堕，报苦不殊，如忏对别，三说不异。
三难。合忏体同，不应云别。答中。初明心业有异，故分前后。约下，次明制教是同，故通合忏。对别谓对首也。
三十舍中，乞绵作衣，畜、贸二宝，此之三戒，不对于僧；余者皆通三境。今摘取数犯者以为标首。
舍法有三：初、五长之物，二、离受衣，三、余杂舍等。辨定此三讫，将往僧中。佛言：舍与僧时，持往僧中，偏露右肩，脱革屣，向上座礼，互跪合掌，应作如是舍言：大德僧听！我某甲比丘故畜事长衣，犯舍堕。我今舍与僧。一说。若知数者，随多少言之；若衣财众多，乃云不忆数也；唯除三衣一种，以必有数。若衣财多处，并随处舍已，然后忏罪，由通染犯故也。乃至罪名多少，并具明牒。
准律如此，不可痴作。
就舍财中有二。
初辩须不者。舍财虽多，义张三位：一、定长财；二、定受衣；三、定余舍。
就定长中，有五种义，不在说净。虽复过限，无入罪也。何者是耶？
次科，定长财，标中。不在说净，即无犯长。
一、随受持故。如三衣、钵具，及盛贮所须也。即简二离衣宿、六年、不揲、雨衣之类，俱是受故，不劳说舍。余并例之。
列释，初科。三衣、钵是正受持物，盛贮器即相随物。下简五戒，并不入长。不揲即坐具戒。
二、随重物故。如十诵、善见云：床褥、荐席、枕几、隐囊、氍毹、衣帐、窗户、帘幔，属房之物，不合说净受持。四分他与作被，八不净财，不在净限。
二中。律、论所列，无非纵怠，助道非要。隐囊，如小贮褥。氍毹，兽毛所织。四分，被属八秽。
三、随供具。即百一之物，虽不受持，不许说净故，谓小次诸钵、键𨩲、香炉、靴、鞋、屩、袜之属也。
三中。键𨩲，小铁钵也。屩，即草履。
四、随犯别过。如取尼衣等，入手即犯，不假说故，净法简境，有过不合故。
四中。先曾犯过，则不入长。
五、是说净，有缘故开。如负债未得，他寄未受，买财未入，寄他主无，边表开缘，丝麻毛绵不入尺寸，如是诸物，虽经多日，不在说限。
就曾入己，寄他可索，必须集之，不可遥嘱，故论说言尼萨耆者，名为尽舍，片有所留，还能染渍。
就已属己，除共分者，未割两段，知何头是？故不合说。
五中。如下六句，并是缘开。寄他主无，谓主不在也。边方开五事，长衣入手方犯，未入非犯。丝麻毛绵，不成衣故。就下，再简寄他可索须集。就已下，次简共分，未定所得。
已外不问重轻，十六枚器，贩博财食、毡被、丝绵、衣钵、瓶碗、纸笔杂事，虽非犯长，皆由取纳乖方，断当高价，并入卖买舍堕。
次科。十六枚器，即大釜、釜盖、大盆及杓，小釜、釜盖、小盆及杓，洗瓶、瓶盖并盆、杓，水瓶、瓶盖及盆、杓，则二釜、二瓶各有四物也。已下杂物，并不入长。
受持衣服，须练离缘；本不净财，无受法故，不可舍也。就入舍离，知何缘失，为界，为隔，为情，为染？深思懈慢，故违须舍。
三中，初简非舍。就下，次辨失缘，须究四碍。
上定三位，余希不列。若财产繁多，遍历余处，不可通集，随处各舍，然后一时加忏法已，次第还得。
结示中，初示略。若下，次明难集。各舍合忏，随处各还。
二、明对忘成不者。若舍心净，还衣未说，见本忘物，寻即相染，须通更舍，作犯长法。若说竟见，及未还见，皆依后舍，不染前净，以无畜故。若本畜心，舍而不离，虽无忘染，有心贮故，舍不成舍，还依本长。
二、对忘中，初科，有三：初、明成染，通前重舍；若说下，次、明不成染，但舍后见；若本下，三、明畜心不断，虽舍不成。
有人云：我后见忘，作心施人，何得染者？
答：卿心粗也。见便生我，即是染竟；后方施人，又是佛制。具兼两犯，何得无心？
次科，初叙异说。答下，正斥。言心粗者，不自审也。心念微细，前执后舍，自不觉故，谓言不染。佛令舍已，方遣与人。一、是相染，二、违佛制，犯提及吉，故云两犯。
问：舍财实有，谓无，成舍；界实别众，谓无，应同？
答：忘财、不集，非情不碍；别是情碍，同故成僧。故有谓无，各有其致。
三中，初问。律中作法界中，有人，无想，作法不成，引以相并。答中，情非情别，有碍无碍，不同可见。
文中僧舍有三，财是罪缘者，非法贪贮，轻慢戒禁，故是缘也。言舍心者，贪慢为本，最须先舍；故舍犹畜，不名净心。言舍罪者，若不洗忏，苦业长劫。故须瞻晓，即是称量之谓也。
次牒释中。次第三节：由财起心，故财为罪缘；由心成罪，故心为罪因；由罪感报，故罪为生死业。故下，通结，嘱令明晓。称量即十缘之一，所谓称量所犯也。
就舍仪中，列三物者。以长能染，须宿净心，故别还也。离衣虽舍，即座须还。本非贪积，由慢惰故，若又经宿，令他得罪，不得同长一处束也。取尼、回僧之物，单是事违，若舍量时，故又别襆。相连总说，各段别舍。余如文相，至时更显，可引钞中相足消释。
次舍仪中。初示三物各幞。以还衣有别，不可相参；必可标记，同处亦得。注中五长，十日、月望、急施并药与钵，今取五中三种衣也。余下，示略。仍嘱讲者，临时旁引。
萨婆多云：衣已舍，罪已悔，畜心断，当日、明日或得本财，及得异财，并不犯；二者，衣已舍，罪已悔，畜心不断，当日、明日得本财、异财，并犯，由心染故；三者，衣已舍，罪未悔，畜心断者，若即日得本财、异财，犯突吉罗。
今按诸律、论，舍堕还财并由僧量，不自专己。或永弃舍，或永入僧，或还本道俗，或通施七众，如律本斩坏、入库之例等是也。故舍心决绝，曾无顾缘，若还本财，事同新得，如法说净，应本白法。今此律宗，言非虚设，既舍与僧，心亦无系。故律本云：若不还衣，若著用、破坏、受作三衣，但犯吉罗。止是失法之罪。
中明舍心者，以长衣犯相，随贪心成，故论显之，为舍方便。
二、舍心，标中。论中历句，令知舍忏净心为本。论家善巧，故云方便。
就文三句中。初句中，三相如法，虽得本财，不犯染也。
合释中。文释初句，而后答中即见次句。三相，即衣、罪、心也。
问：上解须宿，为欲净心。今文当日，何不同者？
答：若心不净，多日亦犯，如论第二句也。今此净心，故开受故。如四分中远行等缘，当日开取，同斯意也。或可本财自是己物，未曾入己。后得非染及异财者，非望送故。
问中。蹑前五长，须宿别还，有相违故。
答中。初、约心净释。如下，引例远行缘，即下即座转付法。
或下，次、约本异二财释。本财未曾入己。异财非先有望，畜心既断，后并无染，故虽当日，得受无犯。
第三句中犯吉罗者。罪须前忏，然后还衣；以还违教，又心断故，止犯小罪。
第三句。心断无染，但行事倒乱，故制小罪。
下引诸部及当宗中斩坏之属，成前净心，不可犹恋。故舍随用，但犯吉罗。文成舍意，可不明也？
次诸部中。注列诸部舍法差别，无非断念，故曰成前净心。不还用尽，理成损盗，然但判吉，明不属己，故曰文成舍意也。
佛言：彼舍衣竟，即于僧中忏悔。
三、舍罪中有七缘：一、乞忏，二、请主，三、白和，四、说相，五、舍罪，六、诃治，七、立誓要。
僧中具七；众多唯六，除乞忏辞，改单白和为问边者；对首则五，无乞，无问。余相可准，至文不解。委亦如钞。
三、舍罪中，初科。初通列。僧下，次别简。三位第减，随人改法，寻文可知。
准律本后文出。当作是乞：大德僧听！我某甲比丘故畜长衣，犯舍堕。是衣已舍与僧。今有波逸提罪，从僧乞忏悔。愿僧听我某甲比丘忏悔，慈愍故！三说。
就僧乞忏者，未必更事威仪，即前舍相，如文详允。准律•灭诤，知此乞辞，义张文句也。
乞忏中，初科。初指具仪。即藉前仪，不须重展。下示词句。
注指律后，即灭诤犍度乞法文也。
若犯经时，有用坏尽，虽无财舍，而有本罪，亦随牒入。十诵、五分云：犯舍堕衣，火烧、腐烂、虫啮、断坏、贼盗所失，但如法灭罪，不须舍也。若失、夺者，即此名舍；有残段者，亦不应舍，但如法忏罪。僧借衣皆得受持，离宿忏罪，衣不须舍。上残不须，谓是碎坏不入尺寸。故多云：牛嚼、鼠啮、火烧衣者，过日犯舍。
次科。初正明。
十下，引示。初明坏失。若下，次明夺失。就僧借受，且免缺衣。离宿不舍，非己物故。
上下，覆点残段。既违多论，故此通会；彼制犯舍，盖微损耳。
若依僧祇：受用犯衣，与堕合忏，轻重同乞。有人诵者，不成舍堕。以四分中，同篇合忏，异者不合，故文云：若覆藏者，先与吉悔，后治本罪。
三中。初引他文。受用犯衣，得吉与堕，同一法忏。有下，斥妄用。以下，据宗决。文明先后，颇见本宗立法有序。
佛言：若一住处一切僧并犯罪者，不得向有犯者忏悔；有犯者不得与他解罪。若有客比丘来，清净无犯者，当一一往彼所忏悔。若无来者，当诣比近清净众中忏悔。此比丘当还本住处，余比丘向此比丘说犯名、种忏悔，若能如是者，名清净。五分律云：若有命难因缘，佛开同犯、不同犯并得受忏；若无缘者，不得。故律云：有二种痴，谓不见犯，从犯者忏悔。
律阙请法，今准义须，应言：大德一心念！我比丘某甲，请大德为波逸提忏悔主。愿大德为我作波逸提忏悔主，慈愍故！三请。未得答其可不。
二、明请忏主。文中多列者，以世人多言下至不同犯故。若是容预，非净不合；必兼命缘，同犯亦碍。以经有犯，三根具委，如何对证息后犯也？须识清净者，用发胜心。
二中，初科。初斥谬说。文多列者，注引四分、五分，文委悉故。世谓但不同犯，即堪对忏。若下，显正义。容预，谓非难缘，须对净境。容，闲也。五分命难故开，则知非缘不合。须识清净者，识谓谙悉也。
岂唯前境？故僧残出罪，倍受十人，生彼心也。必欲投忏，往彼横死，虽未乞行，罪说清净。
次科。前境即所对人。僧残出罪，用二十僧，同须清净。下引欲忏，中途横死，良由境胜心强，故使未行即净。
准此量境，境是心境，用境发心。心微境劣，故须选择，不可妄行，故文云痴呆所及。
三中。境即心境，谓因境有心，故心随境别，故须拣境，以发胜心。下举文斥，即注所引二种愚也。
应索欲问和已，答云：受波逸提忏悔羯磨。
大德僧听！某甲比丘故畜长衣，犯舍堕。此衣已舍与僧。是中有波逸提罪，今从众僧乞忏悔。若僧时到，僧忍听。我比丘某甲受某甲比丘忏悔。白如是。作是白已，告言：可尔。
三、白和者。答问辞云受忏单白羯磨，此通答也，具兼偷兰。若云舍堕受忏者，此通一篇也。若加长、离，乃是别牒。
三中，两重通别。初通异聚，次通一篇，望上为别，对下犹通。后局一戒，为别可知，如云忏畜长犯舍单白之类。
四、为说罪名种相。以犯者无知，非有谓有，覆、说二过，谁具生之？理当为说罪相、来报、破戒习业、虚受利养，随机而举。及著用犯、说戒默妄，随夜自覆，三品为本；随夕展转，犯相众多，分为九品。必具有者，先忏方便，后悔二覆及著用也，广如钞中。若检无九品，直忏本堕，勿诵常语，令他烦愦。
四中。初说正罪。犯者无知，不识上三故。覆、说二过，即覆藏及说戒默妄。说罪相，令知犯故；说来报余习，令生惧故；说虚受施，令惭耻故。及下，次说从生。如犯长堕，为本著用、默妄、覆藏三罪；又此三罪，各有经夜一吉，随夜展转一吉，一中有三，故为九品。先忏方便，即经夜、随夜六品吉也。二覆，一本覆藏，一即默妄。或是都无，或复不具，并须改转也。
如善见云：作白和已，先问：见罪不？若言见者，当来莫作不？答言：善。然后受忏。乃至一、二、三人舍法，皆问边人讫，后问犯者，如僧中无异。莫不引证，意存绝后，是忏义也。
二中。初引论。一问一诫，下至对首，例须此问。莫下，显意。
其常途谨诵，多有繁滥，检过则无，不可妄指。藏罪、著用，随犯方言，希故削除，有则如后。
应言：大德一心念！我比丘某甲，故畜长衣，犯舍堕。此衣已舍与僧，有波逸提罪。今向大德发露忏悔，不敢覆藏。忏悔则安乐，不忏悔不安乐，忆念犯发露，知而不敢覆藏。愿大德忆我清净，戒身具足，清净布萨！三说已。
五、舍罪中，如缘文相者，以诵文者多，名实两失故也。
藏罪、著用而言希者。何名覆罪？恐人知犯，谓是恶数。今犯堕者，唱言告他；初二篇罪，犹有露者。不惧治举，何有藏耶？故覆堕下，世无几也。著用、说默，此二则多，须牒前悔，如上说也。
五、舍罪，缘中。初通示。
藏下，牒释。初明覆藏犯少。文中征示覆罪之相。恶数，谓不足数者。今下，斥世无耻，不畏人知。二篇尚尔，提下何疑？著下，次明二罪犯多。
正舍罪中，文分八段。
法中，词句分八。
大德念，既欲自陈，恐前轻略，告令摄想也。
我某甲下，牒己人之名号也。
故畜下，张列种相，定其罪目有多少也。
今向露者，表无覆藏，说罪本故，此之一句，是忏本也。
忏则安乐者，远得禅果，用适形心，故曰二也。
第五。得禅果故安，适形心即乐。
不忏下，明为恶业缠缚三涂，身既不安，心宁怀乐也？
愿大德下，请证明也。
戒身具足者，前犯如染，今忏顺本，故曰也。清净布萨者，自行内清，见闻外净，忏本犯已，应成僧法，故得内外和合也。所以三说，表情重之勤故也。
八中。上句约自行，下句即众行。三说表勤，诸法皆尔。
应语言：自责汝心，生厌离！答言：尔！
六、七，如文可知。
次略示六、七。诃治、立誓，前已分故。
佛言：彼舍堕衣，应还此比丘；若不还者，犯罪。还法有三，谓：五长等，有缘者展转还；非五长者，即座还；若无缘五长者，明日还。明了论中令有宿间故，义须分识。
四、还衣中，分二。
佛言：若众僧多，难集，此比丘有因缘事欲远行者，应问言：汝此衣与谁？随彼说便与。是中有一月衣、急施衣过后畜、长钵、残药、长衣，此五长戒，依此法还之。
应作如是言：大德僧听！某甲比丘故畜长衣，犯舍堕。此衣已舍与僧。若僧时到，僧忍听。僧今持是衣与某甲比丘，某甲比丘当还此比丘。白如是。
大德僧听！此某甲比丘故畜长衣，犯舍堕。此衣已舍与僧。僧今持此衣与某甲比丘，某甲比丘当还此比丘。谁诸长老忍僧持此衣与某甲比丘，某甲比丘当还此比丘者默然，谁不忍者说。
僧已忍持此衣与某甲比丘，某甲比丘当还某甲比丘竟。僧忍默然故，是事如是持。
僧祇云：知识比丘，僧中得此衣已，屏处付与。
初即座法。前缘列三法，意如上解。
四、还衣，即座转付，缘中。初总示三法，即如下释。指如上者，即舍财中。
就文云众僧多者，以别过祈请，僧和极难。明又重集，转增烦重。是则轻他，未为投忏。故开即座，无多劳扰。
次科，初中。别过谓别人犯。祈请谓须他和。
二、难集者。或有别业，情会是难，亦开即座作法和与。有人合为一缘，难集释成多义。今分为二，以多少难易互为四句，可例明也。
二中。初正释。别业，谓有他营，虽少难集，则与前异。有下，斥滥。下令作句：一、僧多难集，二、僧多易集，三、僧少难集，四、僧少易集。即知僧多未必难也。
三、有缘远行者，此自缘，非他也。既舍心尽，无容停住，必有前缘，宜济时要，故开与知识展转屏付，犹恐染随也。必决绝者，义如论开。
三中。上二他缘，此即自缘。开与知识，即同意人为替受已，屏处还之。下示论意，但使心断，纵使直还，义亦无过。
若非五长，并依此法；若是五长曾经宿者，亦准此文。
大德僧听！某甲比丘故离僧伽梨宿，犯舍堕。此衣已舍与僧。若僧时到，僧忍听。僧今持此衣还某甲比丘。白如是。
大德僧听！某甲比丘故离僧伽梨宿，犯舍堕。此衣已舍与僧。僧今持此衣还某甲比丘。谁诸长老忍僧持此衣还某甲比丘者默然，谁不忍者说。
僧已忍还某甲比丘衣竟。僧忍默然故，是事如是持。
后直付中，既无累碍，不须展转故也。
次直付中。无累碍者，非长染故。
若向四人忏者，舍财文同于上。忏罪须口和，三人不得用单白。还财得作直付。羯磨如上。
佛言：若欲在三比丘前忏悔者，应至三清净比丘所，如前舍忏法，具修威仪，作如是舍言：诸大德听！我某甲比丘故畜众多长衣，犯舍堕。我今舍与诸大德。作如是舍已。应忏本罪。先请忏悔主，其请文如上僧中无异。是中忏主应问余二比丘言：二长老听！若长老听我受某甲比丘忏悔者，我当受。彼二比丘答言：可尔！方告忏罪者言：可尔。还衣对二人亦尔。
对众多人，文犹两指。
四人对首中。注文指舍财、还衣同上众法，故云两指。
佛言：若在一比丘前忏悔者，至一清净比丘所，应如法忏。今时行事，对首忏多，故须明立定式，使披寻者易为照练。
应将一比丘至自然界中，或在戒场，并须尽集。将所犯财并连束一处已，具修威仪，如是舍言：大德一心念！我某甲比丘，犯舍堕。今舍与大德。一说。
其文如上僧中所说。
忏悔主应为分别罪名及种与相也。名谓六聚差别，种谓畜长、离衣三十事异，相谓一、多不同。故律云：一名，多种，住别异。佛言：若犯僧残罪，乃至突吉罗，知而覆藏者，应先教作突吉罗忏，后如法忏。故知前须委问，然后教悔。
若案舍堕，具足八品突吉罗罪。二品根本从生，如后所列。覆藏合有六品：初二品覆本堕生，中二覆著用不净衣生，后二覆僧说戒默妄生。并经初夜、二夜以去为率。
其八品小罪，应总请一忏悔主，文同波逸提，唯以突吉罗忏悔主为异。
次正忏悔覆藏罪：大德一心念！我比丘某甲故畜众多长衣，犯众多波逸提罪，经夜覆藏、随夜展转覆藏，并犯突吉罗罪，不忆数。今向大德发露忏悔，更不敢作。愿大德忆我。一说。
余治罪立誓并如上。
善见云：犯舍堕衣不舍而著，随著得突吉罗罪。律云：僧说戒时，乃至三问，忆念罪而不发露者，突吉罗。
大德一心念！我某甲比丘犯著用不净衣，及经僧说戒默妄语，并犯突吉罗罪，各不忆数。今向大德发露忏悔，更不敢作。愿大德忆我。一说。余词同上，此并据有犯者言之。
上来从生、根本，律令前后两忏，不出正文。今义准诸忏理例可解，故立正仪，想无疑滥。
应对前忏主言：大德一心念！我比丘某甲故畜长衣不说净，犯舍堕。此衣已舍与大德。有众多波逸提罪，今向大德发露忏悔，不敢覆藏。余文如上僧中。乃至诃治、立誓、还衣诸法，并准前条。其犯舍财，已用、坏尽，必委种、相。及九十事，并同忏荡。
就对首中，具明行事。粗文是本，细注为疏。非无消判，大略尽矣。
一人对首中。注亦名疏，取疏通义。
释文甚略，更须科示。大小有四节：初、舍财；二、请主；三、忏覆藏，又二，前忏展转从生，后忏根本小罪；四、正忏堕罪。后须还财，文见注中。
大同三十中，唯无财舍为异。若忏前品从生八种，或有或无：如新衣、过量，著用并犯，理须准忏；如妄语、掘地，无因而犯，亦不必并通。
宜随犯多少，称实前忏。不得在根本后，以佛制在前。若忏根本，别众得开，不同三十。其请忏悔主文如上说。若正悔本罪，文少有别。
应言：大德一心念！我某甲比丘犯故妄语波逸提罪，不忆数。今向大德发露忏悔，不敢覆藏。余词如上，乃至诃责、立誓亦尔。
就于后堕，如前仪相。虽是财事，不对人舍。余有方便、根本，具列文中。
九十中。亦有因财致犯。但制造失方，多非畜积，例不须舍。准注有三：一、请主；二、忏覆藏，先从生，后根本；三、正悔本罪。
谓在村巷中，从非亲尼自手受食，或食尼指授食等。
诸律令请一人为忏主，说罪名、种，一说便止。其词曰：大德一心念！我某甲比丘食比丘尼指授食，犯波罗提提舍尼罪，不忆数。大德，我犯可诃法，所不应为，今向大德悔过。
僧祇云：前人应问言：汝见罪不？答言：见。应诃责言：慎莫更作！答言：顶戴持！
佛言：若故作者，犯应忏突吉罗，又犯非威仪突吉罗；若不故作，但犯突吉罗。律本具明故误二心，昌言两罪条别。诸师不披律部，但以五忏为宗，遂即雷同一概，轻重共同忏荡。且五忏明义，止是别时；偷兰及堕，有无多少，立法非一，理须显明。凡语难依，圣言易信。故毗尼母云：若故作者，对一人说忏；误作者，责心忏。此则与律符同，何得故执？如律•诃责揵度，及明了论、萨婆多等，各有明据，非唯抑度，义须谨依。
余有从生、根本，九品不同，并如上准酌例取。
律并无文，准用前法，理通除灭。前明故作者。
先请忏主云：大德一心念！我某甲比丘请大德为突吉罗忏悔主，愿大德为我作突吉罗忏悔主，慈愍故！三说。
从生、根本，明须两识；种、相多少，并委审详。
应对前人作是言：大德一心念！我某甲比丘故不齐整著僧伽梨，犯一突吉罗罪。今向大德发露忏悔，更不敢作，愿大德忆我。一说。
诃责、立誓如前。
具修威仪，心生惭愧，口言：我某甲比丘误不齐整著僧伽梨，犯一突吉罗罪，我今自责心悔过。一说。
第五、六聚盛列忏仪。拣略而读，得在大纲，细寻义理，不失网目，故不烦解。必更讨击，具出条章，可捡事钞•忏六聚也。
释后二篇。但指文相，嘱令自寻。今须略释：
提舍中，初缘，后法。缘中略举二戒，三、学家过受食，四、兰若受女食。一、请忏主。二、说名相。三、陈本罪，又五：正露过，提舍尼即翻可诃法；前人问；随问答；诃责；立誓。
突吉罗：
初缘中，注文四段。初、定罪相。故作二罪，并对首悔，误作一罪，但责心悔。律本下，二、斥古非。昌言即佛语也。五忏余聚中，偷兰合同堕悔，吉罗不分故误。止是别时，谓非通用，兰无舍财、还衣故少，堕则反之故多。凡下，三、引证。上明本罪。余下，示从生。
正忏中。初忏故作：一、请忏主；二、说种相；三、正出罪；四、诃；五、誓。并同前。后忏误犯：一、具仪，对圣像前；二、生愧，是悔本也；三、口言，正悔罪。
上来至此，随相解文，皆是正宗宪章法式。依之行用，庶无疑虑矣。
总结中。结前八篇，劝令遵奉。
释杂法篇。此篇列法非一，复无条绪，故云杂法；比丘依行，则佛法光显，故云住持。
此则大段第三，流通分也。
本文，标中。法化垂布后世，如水流注无穷，故曰流通。
夫欲照彰裔叶，住持佳运，必依凭行模，方能光远。故此末分，盛列斯文。就分为二。初约缘念、白、相摄、谏喻。自行通和，外无违损，故得道业日隆，生信广大，斯即护法故不坠也。二、佛言有五种持律下，由行得成立，识达邪正，晓明持犯，进止有仪；故吐言成律，非律不证；随相起行，非圣不模；是则正法由兴，方复怀远。斯大意也。
牒释中。初叙意。照彰犹开发也。裔叶即目后学。佳运谓释迦化乃至增劫人寿六万岁时。行模即法律。
就下，分文。约缘念、白，念即六念，白即白入聚二法。相摄即诃责。谏喻即谏二犯。
二中，并是持律知法，判断可否之事。识达等是知教。进止是起行。吐言等是断事。怀远，谓出离也。
就前文五。
律中并有其事，而文意散落。正本出在僧祇，而彼言略意广。又当世盛行，故须义加。文成云：
僧祇云：念知月一日乃至十四日、十五日，月大、月小，悉应知之。五分云：诸比丘应知半月数，知布萨日悔过清净。律云：念知黑月、白月两种数法。若入聚落，先须知之。此则具含道、俗两法。
应作念言今朝黑月小一日，乃至十四日言之；若大，言大也。其白月者，以纯大故，但言今朝白月，一日乃至十五日。
僧祇云清旦当作施食念等。今诸部会通，随实作念言：我常乞食。若言：我常自食己食。若言：我常食僧食。
若不常定者，应作是念言：我无请处，今乞食。若自食己食，若僧常食等例知。
若言：今有请处，念自讣。
若言：我有请处，今依背缘。佛言：若迦提月中，若施衣，若病等，并开背请。
若言：我有请处，今舍与人。佛言：若一日受众多请，自受一请，余者施与人，如是施与，言：长老！我应往彼，今布施汝。僧祇云：我今得食，施与某甲比丘，乃至沙弥尼。
若言：我某甲比丘，今朝檀越施与正食，回施比丘某甲。檀越于我不系，我当食。三说。十诵云：此念法唯五种人得作，谓阿兰若、独住、远行、长病、饥时依亲里住人，如此得行心念。
僧祇云：日日自忆若干腊数。诸部律论皆尔。应言：我于某年某月某日某时受具，今无夏。后若有夏，随多少称。
僧祇云：当忆受持三衣，及不受持作净施者。我今三衣、钵具并受持，长财并说净。后有不受持、不说净者，随有，念持、念说、念多少等。
僧祇云：念别众食。又应念言：我不别众食。
若准佛言，别众食有八缘，开者，应白入；若无别众食缘者，应白出。若有者，白言：我有别众食缘。作此白已，得食。
僧祇云：念若病、不病。应言：我今不病，堪行道。
若有病者，应言：我有病，念须疗治。
初明念法。缘身而求，欲使常尔一心，系想除盖也。
初六念中：
一、念时。注分二意：知布萨是为道，入聚落即为俗。
第二，念食。初不受请，三并云常。我无下，次受请者，须加有无。初无请，有三，同上。若下，有请，有三：赴，背，舍。舍中又二：初对首舍，后心念舍。
三、念夏数，为忆受体。
四、念衣钵，为知受净。
五、念别众，为知开制。
六、念康羸，为防懈怠。
六种是境，念即是心，境不离身。系心在己，则无驰散，故云常尔等。
尔时，罗阅城中，众僧大有请处，皆畏慎不敢入城受请，佛言：听诸比丘相嘱授入城。应告同请比丘，如是言：大德一心念！我某甲比丘先受某甲请。今有某缘事，欲入某处聚落，至某家。白大德知。佛言：若嘱授已，欲至村而中道还；或诣不至所嘱家；或嘱至白衣家，乃更至库藏处、尼寺中；若即白衣家还出：如是等皆失前嘱授。若欲往者，当更嘱授。除施衣时者，谓迦提一月、五月；除此已，余时中，劝化作食并施衣者。若迦提时，通开。
佛言若入聚落，当嘱同住比丘，而不出嘱法。前条亦尔。僧祇云：食虽早竟，若入，即名非时。既无正文，应义设言：长老！我非时入聚落。十诵律云：至某城邑、聚落，某甲舍。前人言：可尔。
二、明两白者，约时前后，故分斯二。欲使凭准于他，无自师禀也。
二中。前白，中前，约食前后；后白，中后，通及昼夜。初中以同受请，辄往不白，恼施主故；后白，中后，非时。并令对白，不使自任。
佛言：若比丘，食有二种：一者，不正食，谓根食，枝、叶、花、果食，油、胡麻、黑石蜜、磨细末食，若粥出釜持草画之无处，非食，非请，非足食；二者，正食，谓饭、麨、干饭等，是请，是食，是足。若于正食中，若食饱足已，舍威仪，不作余食法，得而食之，咽咽波逸提。
若依僧祇，但前食堪饱足食，一咽已舍威仪者，若更食，即名犯足。又依律本，诸比丘受不作余食法者，见上座来，告云我受不作余食法，便不须起而得食竟。故知前境是足，若起，须作余食法。又尼敬僧戒中亦尔，故知尼亦有余食法。
若犯足者，持食至未足者前，白言：大德！我已足食，汝知是，看是。彼取少食已，还与彼；若不食者亦得。与言：长老！我已食，已止，汝食之。彼便取食之。律云：一足食比丘作法已，通一切足食者同食。
三、作余食法者。形骸之累，口腹为先，因之致恼，沈殃者众。故列斯缘，表非法相也。
三中。因致恼者，起贪染故。表非法者，令知过故。
注文。前明二食，拣去不正，唯正有犯。次引二律以定犯相，但使境足，即破他师谓饱足故。
作法中。彼食少许，即表他残，方听再食。一人作已，通及余人，无非残故。
尔时，诸弟子不顺弟子法，不承事和尚、阿阇梨，无惭、无愧，不受教敕，作非威仪，行不恭敬，难与语，与恶人为友，好往淫女家、妇女家、大童女家、黄门家、比丘尼精舍、式叉摩那精舍、沙弥尼精舍，好往看龟鳖。
佛言：和尚、阿阇梨应作诃责，有三种：一者，唤弟子现前；二者，出过令伏；三、量过设诃。又自量喜怒。非分畅志，并反欺负。诃词五种。应言：我今诃责汝，汝去！若言：汝莫入我房！若言：汝莫为我作使！若言：汝莫至我所！若言：不与汝语！是谓和尚诃责弟子法。阿阇梨诃责词亦同，唯改第四诃词言：汝莫依止我！
弟子被诃责已，应日三时，朝、中、日暮，向和尚、阿阇梨忏悔。当如是忏悔，偏袒右肩，脱革屣，右膝著地，合掌，作是忏言：大德和尚！我某甲今忏悔，更不敢作。若听者，善；若不听者，当更日三时如上忏悔；犹不许者，当下意随顺，求方便解其所犯。若下意随顺而师不受其忏者，当如法治。亦令余比丘为将顺故，令共至和尚、阿阇梨所，调和令早受忏悔。彼和尚若尽形寿诃责，竟安居诃责，又诃责病者，不出过，不现前，并名非法，反治其师。若弟子被治罚未相忏悔，而受供给及以依止者，非法，须治其师。若弟子被轻诃责，而不为和尚、阿阇梨及余比丘执事劳役者，佛言：得罪，应如法治。
佛言：若弟子见和尚五种非法，应忏谢而去。白和尚言：我如法，和尚不知。若言：我不如法，和尚不知。若言：我犯戒，和尚舍不教诃。若弟子犯过，和尚舍者，得；今据合诃，而痴故不责不问。若有犯，亦不知。若言：若犯而忏者，亦不知。
僧祇云：应软语谏师。若不受者，和尚，应舍，远去；依止师者，持衣钵出界宿，明日当还，更依止余比丘。十诵云：有四种和尚：若法、食俱与，名乐住；若与法，不与食者，余处觅食，名为苦住；若与食，不与法，忏谢而去；若不与法、食，不问昼夜，即应舍去。由出家本意，志存道业，俗怀围绕，翻结生死。故成实言：染著眷属，爱乐住处故，堕迦陵伽等饿鬼中生。余广如钞。
四、师资相摄者，由本义和，意专道素；必乖初请，亦任后缘也。
四中二法，前是师诃，后即资去。道素，道谓圣道，素即清白。乖初请者，不受教故。
初中注文。前示过。佛言下，出法。诃词有五，从轻至重，对过浅深。依止大同，唯改第四。诃已求悔，卑逊具仪，仍须陈乞。文注备显。
弟子去中，陈词五句。不知不教，非师义故。注明谏诤不听，及无法训，并听舍去。迦陵伽，此翻共命。
时有比丘欲犯波罗夷，乃至恶说。佛言：诸比丘应如法谏，作如是言：大德！莫作是，不应尔！大德所作，非法，非律，非佛所教。若此比丘言我今始知是法、是戒经，半月半月说，戒经中来者，余比丘复应如是谏：长老！汝曾经二三说戒中坐，何况多？汝今无利，不善得。何以故？汝说戒时不用心念，不一心摄耳听法故。然此比丘自知所作是，谓他所谏非，故作犯根本；不从语，突吉罗。若自知所作非，谓他谏者是，故作犯根本；不从语，波逸提。彼比丘无知、无解，随所犯罪如法治，重增无知罪波逸提。
若为无智人谏，应反语言：汝可问汝师，和尚、阿阇梨，更学问诵经，知谏法已，然后诃谏。萨婆多云：若前所谏者，有六种人：一、心有爱憎；二、若钝根无智；三、若少闻见；四、为利养名闻；五、为现法乐，但欲自摄；六、若新出家，爱恋妻子。如是六人，谏则有损。若发教谏，出言无补。应反语言：但自观身善不善行，亦不观他作以不作。若反上六者，则应展转相谏。
时有比丘不学戒，亦不赞叹戒。佛言：余比丘应如法谏彼，作是言：大德！当学戒、赞叹戒，不自破坏，不犯众罪，不为智者诃责，受福无量，长夜安乐。若彼比丘言长老何用此杂碎戒为？我今不学此戒，当难问余智慧持律比丘，余比丘复应重谏言：大德欲灭法故，作是语耶？大德既不学戒，不赞叹戒，亦自破坏，多犯众罪，为智者诃责，长夜受苦，不得安乐。若彼谏比丘痴不解者，此所谏比丘应报彼言：汝还问汝和尚。余文如上。知谏法已，谏。若为知、为学者，应当难问。
五、谏作、止两犯者。过起所因，无越斯二。生知者鲜，事假友成，制随境谏，相成道也。
五中。
初谏作犯，又二。初如法谏。将陵篇聚，他谏故拒，即九十中不受谏戒。若为下，次如法拒。反令谏者问师更学，则显前谏不如法也。注中婆论六人不可谏，故令自检；六人可谏，故令相勉。
次谏止犯，即九十拒劝学戒。谏词七句：一、劝学，二、劝赞，三、劝勿毁，四、劝勿犯，五、不为智者诃，即劝离过，六、受福是现报，七、长夜安乐，即来果。余比丘下，重劝，一一反上。后开抵拒，如上故略。
佛言：五种持律：若诵戒序乃至三十，是初持律；若诵戒序乃至九十事，是第二持律；若广诵戒毗尼，是第三持律；若广诵二部戒毗尼，是第四持律；若广诵毗尼，是第五持律。是中，春、冬依上四持律；若违，突吉罗。夏安居应依第五；若违，波逸提。
佛言：持律人得五功德：一者，戒品牢固；二者，善胜诸怨；三者，于众中决断无畏；四者，有疑悔能开解；五者，善持毗尼，令正法久住。
佛言：有四种断事人：若寡闻无惭，若多闻无惭者，在僧中言说断事，僧应种种苦切诃责，令无惭者不复更尔；若有惭者多闻，若有惭者寡闻，众中言说断事，僧应种种佐助开示，若随彼所说赞言善哉！
佛言：有五种疾灭正法：有比丘不谛受诵律，喜忘文句，复教他人，文既不具，其义有阙；二、为僧中胜人上座，而多不持戒，但修不善，后生仿习，放舍戒行；三、有比丘持法、持律、持摩夷，不教道俗，即便命终，令法断灭；四、有比丘难可教授，不受善言，余善比丘便即舍置；五、互相骂詈，互求长短，疾灭正法。
佛言：若上座，既不学戒，亦不赞叹戒，若有余比丘乐学戒、赞叹戒者，亦复不能以时劝勉、赞叹，我不赞叹如是上座。何以故？若我赞叹者，令诸比丘亲近习学其法，长夜受苦。我见如是上座过失，是故不赞叹。若中座、下座，亦如上作句。次有上、中、下座，能赞叹戒，佛赞如此上座，作句反上即是。
佛言：毗尼有五答：一、序答；二、制答；三、重制答；四者，修多罗答；五者，随顺修多罗答。
僧祇律：佛言，欲得五事利，当应持律：一、建立佛法；二、令正法久住；三、不欲有疑悔请问他人；四、僧尼犯罪恐怖者，为作依怙；五、欲游化诸方而无有碍。是为笃信持律者五利。
十诵律：诸比丘废学毗尼，便诵读修多罗、阿毗昙。世尊种种诃责已，赞叹毗尼。多有长老比丘就优波离学律。
佛告比丘：有十种法住世，令正法疾灭。有比丘无欲；钝根；虽诵句义，不能正受，又不解了；不能令受者有恭敬威仪；乃至不乐阿练若法。又不随法教；不敬上座无威仪者；令后生不学毗尼；致令放逸失诸善法。好作文颂庄严章句，乐世法故，正法疾灭，甚可怖畏。诸比丘应如是知。
善见毗婆沙云：佛语阿难：我灭度后，有五种法令法久住：一、毗尼者是汝大师；二、下至五人持律在世；三、若有中国十人、边地五人，如法授戒；四、乃至二十人出罪；五、以律师持律故，佛法住世五千年。
萨婆多论云：毗尼有四义，余经所无：一、是佛法平地，万善由之生长；二、一切佛弟子皆依戒住，一切众生由戒而有；三、趣涅槃之初门；四、是佛法璎珞，能庄严佛法。具斯四义，功强于彼。
佛言：有四种广说。若比丘如是语诸长老！我于某村、某城，亲从佛闻、受持，此是法，是毗尼，是佛所教，若闻彼比丘所说，不应生嫌疑，亦不应诃，应审定文句已，应寻究修多罗、毗尼，检校法律。若听彼比丘所说，不与修多罗、毗尼、法律相应，违背于法，应语彼比丘：汝所说者，非佛所说，或是长老不审得佛语。何以故？我寻究修多罗、毗尼、法律，不与相应，违背于法。长老不复须诵习，亦莫教余比丘，今应舍弃。若闻彼比丘所说，寻究修多罗，若毗尼、法律，与共相应者，应语言：长老所说，是佛所说，审得佛语。何以故？我寻究修多罗、毗尼、法律，与共相应，而不违背。长老应善持、诵习，教余比丘，勿令忘失。此是初广说。
第二句从和合僧上座前闻，第三句从知法、毗尼，持摩夷三比丘前闻，第四句从一知法、毗尼、摩夷比丘所闻，作句违顺、受舍亦如是。是为四广说。是故诸比丘，汝等当随顺文句，勿令增减，违法毗尼。当如是学。佛说如是，诸比丘闻，欢喜信乐受持。
后明教诠相中，非无有解。意存写行，故略言焉。若不如说，徒言何益？故论说云：虽是法语，说不应时，或不受用，俱名绮语。圣制有以，何劳拒之？
必欲兼明，待于暇景。余渐老矣，昏又及之，故略余言，言非意矣。
次达教中。初叙略意。教本导行，时既不行，言亦何益？仍引成论以证随宜。必下，次彰不尽。暇景谓余时也。
本文前，就本宗有五：初、明五持律；二、持律五德；三、四种断诤；四、五种灭法；五、五种对答。已上皆本宗也。
他部中：
初僧祇五利。
二、十诵。初劝学戒。佛告下，十种灭法。彼列二五法，今合为十。第一五法：有比丘下四句，为第一法；又不解了，即第二法；不能下二句，为第三法；乃至者，略第四有说法者，不能如法教，斗诤相言；不乐下，即第五法。又不下，第二五法：初句即第一法；下略第二，云不随忍法，随不忍法；不敬下，即第三法；令后下，即第四法；致令下，即第五法。好作下，即彼五怖畏中文：一、不修身戒心智；二、与尼相近；三、好作文颂等，即如文引；四、为衣食故，舍练若入聚落；五、为衣食故，多所求觅。
善见，五种住法。毗婆沙，即翻为论。
多论，毗尼四义胜余二藏。
四广说，出四分，彼明比丘论法毗尼，必须详审详句，以三藏教法印定是非，十诵名为四墨印。初、从佛闻，二、从众僧闻，三、从二三人闻，四、从一人闻。所闻有四，捡勘并同。余如钞记，寻对可知。
曾以贞观九年春，因游方次，于沁部绵上县鸾巢村僧坊，出疏两卷。诸用讲解，为文句略指，非学未知。
至二十二年春，于终南山丰德寺，三五德旧更请重出。余不获已，辄复疏之。昏朽之情，薄得披约，至于要妙，所未尽也。二月二十七日为读讫。更待重修，知复何日？
约卷则前轻而后重，就义则前重而后轻，据理前后未闻，附辞始终易识。旧五十纸，今二倍增，想披寻者，无嫌不隐。
批文。叙初制前本。
至下，明重撰今本，绝笔即讲，因记时日。
约下，对校二本，有四：初句明卷，前二故轻，后四故重；次句明义，前本文略故义重，后本文广故义轻；第三句显理；第四句示文。后出纸数，以释轻重。
