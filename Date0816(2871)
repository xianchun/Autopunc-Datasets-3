復次，善現！若菩薩摩訶薩作是念：諸有情類，於長夜中，行有所得，謂執有我乃至見者，或執有色薀乃至識薀，或執有眼處乃至意處，或執有色處乃至法處，或執有眼界乃至意界，或執有色界乃至法界，或執有眼識界乃至意識界，或執有眼觸乃至意觸，或執有眼觸為緣所生諸受乃至意觸為緣所生諸受，或執有地界乃至識界，或執有因緣乃至增上緣，或執有無明乃至老死，或執有十善業道，或執有四靜慮、四無量、四無色定，或執有四攝事，或執有余諸勝善法。我為如是諸有情故，應趣無上正等菩提，修諸菩薩摩訶薩行，證得無上正等覺時，令諸有情永斷如是有所得執。善現當知！是菩薩摩訶薩成就此念，行深般若波羅蜜多，方便善巧所攝受故，若未圓滿如來十力乃至十八佛不共法及余無量無邊佛法，終不證入諸佛勝定。
善現當知！是菩薩摩訶薩尒時雖學三解脫門，入出自在，而於實際未即作證，乃至無上正等菩提因行功德未善圓滿，不證實際及余功德，若得無上正等菩提，乃可證得。善現當知！是菩薩摩訶薩尒時雖於諸余功德修未圓滿，而但於空三摩地門修已圓滿。
復次，善現！若菩薩摩訶薩作是念：諸有情類，於長夜中，常行諸相，謂執男相，或執女相，或執色相，或執聲相，或執香相，或執味相，或執觸相，或執法相，或執諸余我相、法相。我為如是諸有情故，應趣無上正等菩提，修諸菩薩摩訶薩行，證得無上正等覺時，令諸有情永斷如是種種相執。善現當知！是菩薩摩訶薩成就此念，行深般若波羅蜜多，方便善巧所攝受故，若未圓滿如來十力乃至十八佛不共法及余無量無邊佛法，終不證入諸佛勝定。善現當知！是菩薩摩訶薩尒時雖學三解脫門，入出自在，而於實際未即作證，乃至無上正等菩提因行功德未善圓滿，不證實際及余功德，若得無上正等覺時，乃可證得。善現當知！是菩薩摩訶薩尒時雖於諸余功德修未圓滿，而於無相三摩地門修已圓滿。
復次，善現！若菩薩摩訶薩已善修學布施波羅蜜多乃至般若波羅蜜多，已善安住內空乃至無性自性空，已善安住真如乃至不思議界，已善安住苦集滅道圣諦，已善修學四念住乃至八圣道支，已善修學空、無相、無愿解脫門，已善修學四靜慮、四無量、四無色定，已善修學八解脫乃至十遍處，已善修學諸菩薩地，已善修學陀羅尼門、三摩地門，已善修學五眼、六神通，已善修學如來十力乃至十八佛不共法，已善修學大慈大悲大喜大舍，已善修學無忘失法、住舍性及余無量無邊佛法。善現當知！是菩薩摩訶薩成就如是殊勝智見，若於生死發起樂想或說有樂，或於三界安住執著，無有是處。
善現當知！若菩薩摩訶薩已善修行菩提分法、一切如來應正等覺及諸弟子法，應試問：若菩薩摩訶薩欲證無上正等菩提，云何修行菩提分法，而不證空、無相、無愿、無生、無滅、無作、無為、無性、實際；由不證故，不得預流、一來、不還、阿羅漢果、獨覺菩提，而勤修習甚深般若波羅蜜多，常無所執？
善現當知！是菩薩摩訶薩得此問時，若作是答：諸菩薩摩訶薩欲證無上正等菩提，但應思惟空、無相、無愿、無生、無滅、無作、無為、無性、實際及余一切菩提分法，不應修學。是菩薩摩訶薩未蒙如來應正等覺授與無上正等菩提不退轉記。所以者何？是菩薩摩訶薩未能開示、記別、顯了住不退轉地菩薩摩訶薩修學法相。
善現當知！是菩薩摩訶薩得此問時，若作是答：諸菩薩摩訶薩欲證無上正等菩提，應正思惟空、無相、無愿、無生、無滅、無作、無為、無性、實際及余一切菩提分法，亦應方便，如先所說，善巧修學，而不作證。是菩薩摩訶薩已蒙如來應正等覺授與無上正等菩提不退轉記。所以者何？是菩薩摩訶薩已能開示、記別、顯了住不退轉地菩薩摩訶薩修學法相。
善現！若菩薩摩訶薩未能開示、記別、顯了住不退轉地菩薩摩訶薩修學法相，當知是菩薩摩訶薩未善修學布施、凈戒、安忍、精進、靜慮、般若波羅蜜多及余一切菩提分法，未入薄地，未如其余住不退轉地菩薩摩訶薩開示、記別、顯了安住不退轉相。善現！若菩薩摩訶薩已能開示、記別、顯了住不退轉地菩薩摩訶薩修學法相，當知是菩薩摩訶薩已善修學布施、凈戒、安忍、精進、靜慮、般若波羅蜜多及余一切菩提分法，已入薄地，已如其余住不退轉地菩薩摩訶薩開示、記別、顯了安住不退轉相。
具壽善現白言：世尊！頗有未得不退轉菩薩摩訶薩能作如是如實答不？
佛告善現：有菩薩摩訶薩雖未得不退轉，而能於此作如實答。善現當知！是菩薩摩訶薩雖未得不退轉，而能修學布施、凈戒、安忍、精進、靜慮、般若波羅蜜多及余一切菩提分法，已得成熟覺慧猛利，若聞不聞，能如實答如不退地菩薩摩訶薩。
具壽善現復白佛言：多有菩薩摩訶薩求學無上正等菩提，少有能如實答如不退轉地菩薩摩訶薩已善修治地，未善修治地而安住故。
佛告善現：如是！如是！所以者何？少有菩薩摩訶薩得受如是不退轉地殊勝慧記，若有得受如是記者，皆能於此作如實答。善現！若能於此如實答者，當知是菩薩摩訶薩已種善根，最極明利，所修智慧，其量深廣，世間天人、阿素洛等不能引奪，令其破壞，必得無上正等菩提。
復次，善現！若菩薩摩訶薩乃至夢中，亦不愛樂稱贊聲聞、獨覺地法，於三界法亦不起心愛樂稱贊，常觀諸法如夢、如響，廣說乃至如尋香城，雖如是觀察而不證實際，當知是菩薩有不退轉相。
復次，善現！若菩薩摩訶薩夢見如來應正等覺，有無數量百千俱胝那庾多眾，恭敬圍繞而為說法，既聞法已，善解義趣，解義趣已，精進修行，法隨法行，入三摩地，起隨法行，當知是菩薩有不退轉相。
復次，善現！若菩薩摩訶薩夢見如來應正等覺，具三十二大士夫相，八十隨好圓滿莊嚴，常光一尋，周匝照曜，與無量眾踴在虛空，現大神通，說正法要，化作化士，令往他方無邊佛土施作佛事，當知是菩薩有不退轉相。
復次，善現！若菩薩摩訶薩夢見狂賊破壞村城，或見火起，焚燒聚落，或見師子、虎狼、猛獸、毒蛇、惡蝎欲來害身，或見怨家欲斬其首，或見父母、兄弟、姊妹、妻子、親友臨當命終，或見自身寒熱饑渴及余苦事之所逼惱。見如是等可怖畏事，不驚不懼，亦不憂惱，從夢覺已，即能思惟：三界非真，皆如夢見，我得無上正等覺時，當為有情說三界法，一切虛妄，皆如夢境。當知是菩薩有不退轉相。
復次，善現！若菩薩摩訶薩乃至夢中見有地獄、傍生、鬼界諸有情類，便作是念：我當精勤修諸菩薩摩訶薩行，速趣無上正等菩提。我佛土中，得無地獄、傍生、鬼界惡趣及名。從夢覺已，亦作是念。善現當知！是菩薩摩訶薩當作佛時，所居佛土，定無惡趣。所以者何？若夢若覺，諸法無二無二分故，當知是菩薩有不退轉相。
復次，善現！若菩薩摩訶薩夢中見火燒地獄等諸有情類，或復見燒城邑、聚落，便發誓愿：我若已受不退轉記，當證無上正等菩提，愿此大火即時頓滅，變為清涼。若此菩薩作是愿已，夢中見火即時頓滅，當知已得不退轉記；若此菩薩作是愿已，夢中見火不即頓滅，當知未得不退轉記。
復次，善現！若菩薩摩訶薩覺時，現見大火卒起，燒諸城邑，或燒聚落，便作是念：我在夢中或在覺位，曾見自有不退轉地諸行、狀、相，未審虛實，若我所見是實有者，愿此大火即時頓滅，變為清涼。若此菩薩作是誓愿，發誠諦言，尒時大火即為頓滅，當知已得不退轉記；若此菩薩作是誓愿，發誠諦言，火不頓滅，當知未得不退轉記。
復次，善現！若菩薩摩訶薩覺時，見火燒諸城邑，或燒聚落，便作是念：我在夢中或在覺位，曾見自有不退轉地諸行、狀、相，若我所見定是實有，必證無上正等菩提，愿此大火即時頓滅，變為清涼。是菩薩摩訶薩發此誓愿，誠諦言已，尒時大火不為頓滅，然燒一家，越置一家，復燒一家，或燒一巷，越置一巷，復燒一巷，如是展轉，其火乃滅，是菩薩摩訶薩應自了知，決定已得不退轉記。然被燒者，由彼有情造作增長壞正法業，彼由此業，先墮惡趣，無量劫中受正苦果，今生人趣，受彼余殃，或由此業，當墮惡趣，經無量劫，受正苦果，今在人趣，先現少殃。復次，善現！依前所說種種因緣，知是不退轉菩薩摩訶薩。復有成就余行、狀、相，知是不退轉菩薩摩訶薩，吾當為汝分別解說，汝應諦聽，極善思惟。
善現答言：唯然，愿說！
佛告善現：若菩薩摩訶薩見有男子或有女人現為非人之所魅著，受諸苦惱，不能遠離，便作是念：若諸如來應正等覺知我已得清凈意樂，授我無上正等菩提不退轉記；若我久發清凈作意，求證無上正等菩提，遠離聲聞、獨覺作意，不以聲聞、獨覺作意求證無上正等菩提；若我當來必得無上正等菩提，窮未來際，利益安樂諸有情類；若十方界現在實有無量如來應正等覺說微妙法，利樂有情，彼諸如來應正等覺無所不見，無所不知，無所不解，無所不證，現知、見、覺一切有情意樂差別，愿垂照察我心所念及誠諦言；若我實能修菩薩行，必獲無上正等菩提，救拔有情生死苦者，愿是男子或此女人不為非人之所擾惱，彼隨我語，即當舍去。是菩薩摩訶薩作此語時，若彼非人不為去者，當知未得不退轉記；是菩薩摩訶薩作此語時，若彼非人即為去者，當知已得不退轉記。
復次，善現！有菩薩摩訶薩未善修學布施、凈戒、安忍、精進、靜慮、般若波羅蜜多，未善安住內空乃至無性自性空，未善安住真如乃至不思議界，未善安住苦集滅道圣諦，未善修學四念住乃至八圣道支，未善修學四靜慮、四無量、四無色定，未善修學八解脫乃至十遍處，未善修學空、無相、無愿解脫門，未善修學陀羅尼門、三摩地門，未入菩薩正性離生，未具修行一切佛法，遠離菩薩方便善巧，未免惡魔之所惱亂，於諸魔事未能覺知，不自度量善根厚薄，學諸菩薩發誠諦言，便為惡魔之所誑惑。是菩薩摩訶薩見有男子或有女人現為非人之所魅著，受諸苦惱，不能遠離，即便輕尒發誠諦言：我若已從過去諸佛受得無上正等菩提不退轉記，令是男子或此女人不為非人之所擾惱，彼隨我語，速當舍去。是菩薩摩訶薩作此語已，尒時惡魔為誑惑故，即便驅逼非人令去。所以者何？惡魔威力勝彼非人，是故非人受魔教勑，即便舍去。是菩薩摩訶薩見此事已，歡喜踴躍，作是念言：非人今去，是吾威力。所以者何？非人隨我所發誓愿，即便放此男子女人，無別緣故。是菩薩摩訶薩不能覺知惡魔所作，謂是己力，妄生歡喜，恃此輕弄諸余菩薩言：我已從過去諸佛受得無上正等菩提不退轉記，所發誓愿皆不唐捐，汝等未蒙諸佛授記，不應相學發誠諦言，設有要期，必空無果。是菩薩摩訶薩輕弄毀訾余菩薩故，妄恃少能，於諸功德生長多種增上慢故，遠離無上正等菩提，不能證得一切智智。是菩薩摩訶薩以無方便善巧力故，生長多種增上慢故，毀訾輕蔑余菩薩故，雖勤精進，而墮聲聞或獨覺地。是菩薩摩訶薩薄福德故，所作善業，發誠諦言，皆動魔事。是菩薩摩訶薩不能親近供養恭敬，尊重贊嘆真善知識，不能請問得不退轉菩薩行相，不能諮受諸惡魔軍所作事業，由斯魔縛，轉復堅牢。所以者何？是菩薩摩訶薩不久修行布施、凈戒、安忍、精進、靜慮、般若波羅蜜多，乃至遠離方便善巧故，為惡魔之所誑惑。是故，善現！諸菩薩摩訶薩應善覺知諸惡魔事。
復次，善現！云何菩薩摩訶薩不久修行布施、凈戒、安忍、精進、靜慮、般若波羅蜜多，乃至遠離方便善巧故，為惡魔之所誑惑，勸諸菩薩應善覺知？謂有惡魔為誑惑故，方便化作種種形像，來至菩薩摩訶薩所，作如是言：咄善男子！汝自知耶？過去諸佛已曾授汝大菩提記，汝於無上正等菩提決定當得不復退轉，汝身父母、兄弟、姊妹、親友、眷屬乃至七世名字差別，我悉善知，汝身生在某方某國某城某邑某聚落中，汝在某年某月某日某時某宿相王中生。如是惡魔若見菩薩稟性柔軟，諸根昧鈍，便詐記言：汝於先世所稟根性已曾如是。若見菩薩稟性剛強，諸根明利，便詐記言：汝於先世所稟根性亦曾如是。若見菩薩居阿練若，或常乞食，或受一食，或一坐食，或一鉢食，或居塚間，或居露地，或居樹下，或糞掃衣，或但三衣，或常坐不臥，或如舊敷具，或少欲，或喜足，或樂遠離，或樂寂定，或具正念，或具妙慧，或不重利養，或不貴名譽，或好廉儉，不涂其足，或省睡眠，或離掉舉，或好少言，或樂軟語，如是惡魔見此菩薩種種行已，便詐記言：汝於先世亦曾如是。所以者何？汝今成就如是如是殊勝功德，世間同見，先世定應亦有如是殊勝功德，應自慶慰，無得自輕。
是菩薩摩訶薩聞此惡魔說其過去當來功德，及說現在親友自身名等差別，兼嘆種種殊勝善根，歡喜踴躍，生增上慢，淩蔑毀罵諸余菩薩。尒時，惡魔知其闇鈍，起增上慢，淩蔑他人，復告之言：汝定成就殊勝功德，過去如來應正等覺已授汝記，汝於無上正等菩提定當證得不復退轉，已有如是瑞相現前。是時，惡魔為擾亂故，或矯現作出家形像，或矯現作在家形像，或矯現作父母、兄弟、姊妹、親友、梵志、師主、天、龍、藥叉、人非人等種種形像，至此菩薩摩訶薩所，作如是言：過去如來應正等覺久已授汝大菩提記，汝於無上正等菩提決定當得不復退轉。所以者何？諸不退轉地菩薩摩訶薩功德狀相，汝皆具有，應自尊重，勿生猶豫。時此菩薩聞彼語已，增上慢心轉復堅固。
善現當知！如我所說實得不退轉菩薩摩訶薩諸行、狀、相，是菩薩摩訶薩實皆非有。善現當知！是菩薩摩訶薩，魔所執持，為魔所嬈，不得自在。所以者何？是菩薩摩訶薩於得不退轉菩薩摩訶薩諸行、狀、相實皆未有，但聞惡魔詐說其德及名字等，生增上慢，淩蔑毀罵諸余菩薩。是故，善現！若菩薩摩訶薩欲得無上正等菩提，應善覺知諸惡魔事。
復次，善現！有菩薩摩訶薩，魔所執持，為魔所魅，但聞名字，妄生執著。所以者何？是菩薩摩訶薩先未修學布施、凈戒、安忍、精進、靜慮、般若波羅蜜多及余無量無邊佛法，由此因緣，令魔得便。是菩薩摩訶薩不能了知薀魔行相、死魔行相、天魔行相、煩惱魔行相，由此因緣，令魔得便。是菩薩摩訶薩不能了知色薀、受薀、想薀、行薀、識薀及余無量法門，亦不了知有情諸法名字實相，所謂無相。由此因緣，令魔得便，方便化作種種形像，告此菩薩摩訶薩言：汝所修行，愿行已滿，當得無上正等菩提，汝成佛時，當得如是勝妙功德尊貴名号。謂彼惡魔知此菩薩長夜思愿：我成佛時，當得如是功德名号。隨其思愿而記說之。時此菩薩遠離般若波羅蜜多，無方便善巧故，聞魔記說，作是念言：此人奇哉！為我記說當得成佛功德名号，與我長夜思愿相應，由此故知過去諸佛必已授我大菩提記，我於無上正等菩提決定當得不復退轉，我成佛時必定當得如是功德尊貴名号。是菩薩摩訶薩如如惡魔、或魔眷屬、或魔所執諸沙門等，記說當來成佛名号，如是如是憍慢轉增，我於未來定當作佛，獲得如是功德名号，諸余菩薩無與我等。
善現當知！如我所說已得不退轉菩薩摩訶薩諸行、狀、相，此菩薩摩訶薩皆未成就，但聞魔說成佛虛名，便生憍慢，輕弄毀蔑諸余菩薩摩訶薩眾。是菩薩摩訶薩由起憍慢，輕弄毀蔑諸余菩薩摩訶薩故，遠離無上正等菩提。是菩薩摩訶薩遠離般若波羅蜜多，無方便善巧故，棄善友故，常為惡友所攝受故，當墮聲聞或獨覺地。
善現當知！是菩薩摩訶薩或有此身，還得正念，至誠悔過，舍憍慢心，數數親近，供養恭敬，尊重贊嘆真凈善友，彼雖流轉生死多時，而後復依甚深般若波羅蜜多漸次修學，當證無上正等菩提。善現當知！是菩薩摩訶薩若有此身，不得正念，不能悔過，不舍慢心，不樂親近，供養恭敬，尊重贊嘆真凈善友，彼定流轉生死多時，後雖精進修諸善業，而墮聲聞或獨覺地。譬如苾芻求聲聞者，於四重罪，若隨犯一，便非沙門，非釋迦子，彼於現在，定不能得預流等果。妄執虛名菩薩亦尒，但聞魔說成佛空名，便起慢心，輕弄毀蔑諸余菩薩摩訶薩眾，當知此罪過彼苾芻所犯四重無量倍數。置彼苾芻所犯四重，此菩薩罪過五無間亦無量倍。所以者何？是菩薩摩訶薩實不成就殊勝功德，聞惡魔說成佛虛名，便自憍慢，輕余菩薩，是故此罪過五無間。由此當知，若菩薩摩訶薩欲證無上正等菩提，應善覺知如是記說虛名号等微細魔事。
復次，善現！有菩薩摩訶薩修遠離行，謂隱山林、空澤、曠野，居阿練若，宴坐思惟。時有惡魔來到其所，恭敬贊嘆遠離功德，謂作是言：善哉大士！能修如是真遠離行，此遠離行，一切如來應正等覺共所稱贊，天帝釋等諸天神仙皆共守護，供養尊重，應常住此，勿往余處。善現當知！我不贊嘆諸菩薩摩訶薩居阿練若、曠野、山林，宴坐思惟，修遠離行。
尒時，善現便白佛言：諸菩薩摩訶薩應修何等余遠離行，而佛不贊居阿練若、曠野、山林，棄勝臥具，思惟宴坐，遠離功德？
佛告善現：諸菩薩摩訶薩若居山林、空澤、曠野、阿練若處，若住城邑、聚落、王都、喧雜之處，但能遠離煩惱惡業及諸聲聞、獨覺作意，行深般若波羅蜜多及修諸余勝妙功德，是名菩薩真遠離行。此遠離行，一切如來應正等覺共所稱贊，諸佛世尊共所開許，諸菩薩眾常應修學，若晝若夜，應正思惟，精進修行此遠離法，是名菩薩修遠離行。此遠離行不雜聲聞、獨覺作意，不雜一切煩惱惡業，離諸喧雜，畢竟清凈，令諸菩薩疾證無上正等菩提，利樂有情，常無斷盡。善現當知！惡魔所贊隱於山林、空澤、曠野、阿練若處，棄勝臥具，宴坐思惟，非諸菩薩真遠離行。所以者何？彼遠離行猶有喧雜，謂彼或雜惡業煩惱，或雜聲聞、獨覺作意，於深般若波羅蜜多不能精勤信受修學，不能圓滿一切智智。
善現當知！有菩薩摩訶薩雖樂修行魔所稱贊遠離行法，而起憍慢不清凈心，輕蔑毀訾諸余菩薩摩訶薩眾，謂有菩薩摩訶薩眾雖居城邑、聚落、王都，而心清凈，不雜種種煩惱惡業及諸聲聞、獨覺作意，精勤修學布施、凈戒、安忍、精進、靜慮、般若波羅蜜多，廣說乃至一切相智，嚴凈佛土，成熟有情，雖居憒鬧，而心寂靜，常勤修習真遠離行。彼於如是真凈菩薩摩訶薩眾，心生憍慢，輕弄毀訾，誹謗淩蔑。
善現當知！是菩薩摩訶薩遠離般若波羅蜜多，無方便善巧故，雖居曠野百踰繕那，其中絕無諸惡禽獸、蛇蝎、盜賊，唯有鬼神、邏剎娑等游止其中。彼居如是阿練若處，雖經一年、或五或十、或復乃至百千俱胝，若過是數，修遠離行，而不了知真遠離行，謂諸菩薩摩訶薩眾雖居憒鬧，而心寂靜，遠離種種煩惱惡業及諸聲聞、獨覺作意，發趣無上正等菩提。善現當知！是諸菩薩雖居曠野，經歷多時，而雜聲聞、獨覺作意，於彼二地深生樂著，依二地法修遠離行，復於此行深生耽染。彼雖如是修遠離行，而不稱順諸佛之心。善現當知！我所稱贊諸菩薩摩訶薩真遠離行，是菩薩摩訶薩都不成就，彼於真凈遠離行中亦不見有相似行相。所以者何？彼於如是真遠離行不生愛樂，但樂勤修聲聞、獨覺空遠離行。
善現當知！是菩薩摩訶薩修不真凈遠離行時，魔來空中，歡喜贊嘆，告言：大士！善哉！善哉！汝能勤修真遠離行，此遠離行一切如來應正等覺共所稱贊，汝於此行精勤修學，疾證無上正等菩提。善現當知！是菩薩摩訶薩執著如是二乘所修遠離行法以為最勝，輕弄毀蔑住菩薩乘雖居憒鬧而心寂靜成調善法諸苾芻等，言彼不能修遠離行，身居憒鬧，心不寂靜，無調善法。善現當知！是菩薩摩訶薩於佛所贊住真遠離行菩薩摩訶薩，輕蔑毀訾，謂居憒鬧，心不寂靜，不能勤修真遠離行；於諸如來應正等覺所不稱贊住真喧雜行菩薩摩訶薩，尊重贊嘆，謂不喧雜，其心寂靜，能正修行真遠離行。善現當知！是菩薩摩訶薩於應親近恭敬供養如世尊者，而不親近供養恭敬，反生輕蔑；於應遠離不應親近恭敬供養如惡友者，而反親近供養恭敬，如事世尊。
善現當知！是菩薩摩訶薩遠離般若波羅蜜多，無方便善巧故，妄生種種分別執著。所以者何？彼作是念：我所修學是真遠離，故為非人稱贊護念。居城邑者，身心擾亂，誰當護念，恭敬贊美是菩薩摩訶薩？由此因緣，心多憍慢，輕蔑毀訾諸余菩薩摩訶薩眾，煩惱惡業晝夜增長。善現當知！是菩薩摩訶薩於余菩薩摩訶薩眾為旃茶羅穢污菩薩摩訶薩眾，雖似菩薩摩訶薩相，而是天上人中大賊，誑惑天人、阿素洛等，其身雖服沙門法衣，而心常懷盜賊意樂。諸有發趣菩薩乘者，不應親近供養恭敬，尊重贊嘆如是惡人。所以者何？此諸人等懷增上慢，外似菩薩，內多煩惱。是故，善現！若菩薩摩訶薩真實不舍一切智智，不棄無上正等菩提，深心欲求一切智智，欲得無上正等菩提，普為利樂諸有情者，不應親近供養恭敬，尊重贊嘆如是惡人。
善現當知！諸菩薩摩訶薩常應精進修自事業，厭離生死，不著三界，於彼惡賊旃茶羅人，常應發生慈悲喜舍，應作是念：我不應起如彼惡人所起過患，設當失念如彼暫起，即應覺知，令速除滅。是故，善現！諸菩薩摩訶薩欲證無上正等菩提，當善覺知諸惡魔事，應勤精進遠離除滅如彼菩薩所起過患，勤求無上正等菩提。復次，善現！若菩薩摩訶薩增上意樂，欲證無上正等菩提，常應親近供養恭敬，尊重贊嘆真凈善友。
尒時，善現便白佛言：何等名為諸菩薩摩訶薩真凈善友？
佛告善現：一切如來應正等覺是諸菩薩真凈善友，一切菩薩摩訶薩眾亦是菩薩真凈善友，諸有聲聞及余善士能為菩薩摩訶薩眾宣說、開示、分別、顯了布施、凈戒、安忍、精進、靜慮、般若波羅蜜多相應法門，令易解者，亦是菩薩真凈善友。
復次，善現！布施波羅蜜多乃至般若波羅蜜多是諸菩薩真凈善友，四念住乃至八圣道支亦是菩薩真凈善友，四靜慮、四無量、四無色定亦是菩薩真凈善友，八解脫乃至十遍處亦是菩薩真凈善友，空、無相、無愿解脫門亦是菩薩真凈善友，極喜地乃至法云地亦是菩薩真凈善友，陀羅尼門、三摩地門亦是菩薩真凈善友，五眼、六神通亦是菩薩真凈善友，如來十力乃至十八佛不共法亦是菩薩真凈善友，大慈大悲大喜大舍亦是菩薩真凈善友，無忘失法、住舍性亦是菩薩真凈善友，一切智、道相智、一切相智亦是菩薩真凈善友，永斷一切習氣相續亦是菩薩真凈善友，一切菩薩摩訶薩行亦是菩薩真凈善友，諸佛無上正等菩提亦是菩薩真凈善友。復次，善現！苦圣諦乃至道圣諦是諸菩薩真凈善友，諸法緣性亦是菩薩真凈善友，諸緣起支亦是菩薩真凈善友，內空乃至無性自性空亦是菩薩真凈善友，真如乃至不思議界亦是菩薩真凈善友。
復次，善現！布施波羅蜜多乃至般若波羅蜜多與諸菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。四念住乃至一切相智亦與菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。永斷一切習氣相續、一切菩薩摩訶薩行、諸佛無上正等菩提亦與菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。
復次，善現！苦圣諦乃至道圣諦與諸菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。諸法緣性及緣起支亦與菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。內空乃至無性自性空亦與菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。真如乃至不思議界亦與菩薩摩訶薩眾為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。所以者何？一切過去未來現在諸佛世尊皆以布施乃至般若波羅蜜多，廣說乃至真如乃至不思議界為師為導，為明為炬，為燈為照，為解為覺，為智為慧，為救為護，為室為宅，為洲為渚，為歸為趣，為父為母。何以故？一切過去未來現在諸佛世尊皆從布施乃至般若波羅蜜多，廣說乃至真如乃至不思議界而生長故。
是故，善現！若菩薩摩訶薩增上意樂，欲證無上正等菩提，成熟有情，嚴凈佛土，當學布施波羅蜜多乃至般若波羅蜜多，廣說乃至當學真如乃至不思議界。是菩薩摩訶薩既學布施波羅蜜多，廣說乃至不思議界，復應以四攝事攝諸有情。何等為四？一者、布施；二者、愛語；三者、利行；四者、同事。我觀此義，故作是說：一切布施波羅蜜多，廣說乃至不思議界，與諸菩薩摩訶薩眾為師為導，廣說乃至為父為母。是故，善現！諸菩薩摩訶薩欲得不隨他教行，欲住不隨他教地，欲斷一切有情疑，欲滿一切有情愿，欲嚴凈佛土，欲成熟有情，應學般若波羅蜜多。所以者何？於此般若波羅蜜多甚深經中，廣說菩薩摩訶薩眾所應學法，一切菩薩摩訶薩眾皆於其中應勤修學。
