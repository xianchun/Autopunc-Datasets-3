師諱楚圓，族出全州清湘李氏。少為書生，年二十二，依城南湘山隱靜寺得度。其母有賢行，使之游方。師連眉秀目，頎然豐碩，然忽繩墨，所至為老宿所呵，以為少叢林，師笑曰：龍象蹴踏，非驢所堪。
嘗橐骨董箱，以竹杖荷之，游襄沔間。與守芝、谷泉俱結伴入洛中。聞汾陽昭禪師道望為天下第一，決志親依。時朝廷方問罪河東，澤潞皆屯重兵，多勸其無行。師不顧，渡大河，登太行，易衣類廝養，竄名火隊中，露眠草宿，至龍州，遂造汾陽。
先是汾陽預語首座：非久有異僧至，傳持吾道。
一日，忽率首座游山，首座云：何往？
汾州云：接侍者去。
首座云：和尚顛倒作什麼？
汾州云：但去。
果逢師至，即與同歸。經二年，未許入室。師每詣方丈，汾州揣其志，必罵詬使令者，或毀詆諸方，及有所訓，皆流俗鄙事。一夕，訴曰：自至法席，不蒙指示。念歲月飄忽，己事未明，有失出家之利。
語未卒，汾陽叱曰：是惡知識，敢裨販我！舉杖逐之，師擬伸救，汾陽忽掩其口，乃大悟，曰：是知臨濟道出常情。
乃服役七稔，去謁唐明嵩、神鼎諲、洞山聰，暨登楊大年、李都尉之門，機語契投，於是法道大振。宜春守黃公宗旦請開法南源，次遷道吾、石霜、福嚴、興化，都尉李侯遵勖奏賜命服、徽號。
僧問：如何是道？
曰：踏著不瞋。
云：如何是道中人？
曰：胸馱背負。
問：如何是祖師西來意？
曰：渾家送上渡頭船。
問：如何是異類中人？
曰：頭長腳短。
云：謝師指示。
曰：半幅全封。
云：直恁麼去也。
曰：闍黎鼻孔為甚麼在山僧手？僧無語，師便打。
問：蓮花未出水時如何？
曰：水深蓋不得。
云：出水後如何？
曰：不礙往來看。
云：花開後如何？
曰：南北馨香。
云：結子後如何？
曰：餒魚餧鼈。
問：如何是禪？
曰：鼻孔入地。
師同大愚數輩辭汾陽，相讓不肯作參頭。汾陽云：此行不可以戒臈推，聽吾偈曰：天無頭，吉州城外起戈矛，將軍疋馬林下過，員州城鬧啾啾。
師遽出班云：楚圓何人，敢受和尚如此記莂？即領眾作禮。
汾復祝之曰：吾在先師處親證三昧，汝今已得，宜往南方，大興吾道。
即造洞山寶禪師席，終日面壁，寶問：達磨九年面壁，意旨如何？
師云：空腹高心。寶翌日陞堂，請師充第一座。
師住南源，開堂日，白槌云：法筵龍象眾，當觀第一義。
師乃云：大眾會麼？宜陽秀水，南岳石橋。若也不會，謾你諸人去也。所以道：達磨西來，教外別傳一句。且道別傳個什麼？直指人心，見性成佛。只如諸人盡是祖師指出底人，還信得及麼？若信得及，與祖佛同參；若信不及，可謂自生退屈。此日一會，不是小緣，將一瓣香為我無得禪師。且道諸人還識無得禪師麼？若也不識，有疑請問。
僧問：世尊出世，梵王前引，帝釋後隨。今日和尚出世，請師說法。
師云：好。
僧云：恁麼則粉骨碎身去也。
師云：三月野花鋪地錦，九秋黃葉以為陰。
問：如何是祖師西來意？
師云：畝地三蛇九鼠。
上堂云：若論此事，絕有言詮，侍者拈香，早成多事。所以釋迦掩室，已涉繁詞；居士默然，卻成多說。何故？彼彼出家，彼彼行腳。且問諸人：作麼生是出家行腳底事？莫是著衣吃飯，行住坐臥，廣學多聞，無言無說麼？若恁麼會，大似掉棒打月。既不許恁麼會，又作麼生會？眾中還有識好惡者麼？有即出來，對眾證明；若也未能如是，有疑請問。
僧問：鼓聲才罷，大眾云臻，祖意西來，請師舉唱。
師云：汝從甚處來？
僧云：汾陽一句師親唱，南源今日事如何？
師云：汝見南源。
問：有言有說，皆是世諦之談；無言無說，未是衲僧行履處。幸對人天，請師垂示。
師云：放山僧一線道，與闍黎葛藤。
僧云：恁麼則專為流通。
師云：一片白云橫世界，個中誰是出頭人？
師入州，崇勝和尚請上堂。云：者崇勝法堂，不可向者說佛說法去也。然雖如是，官不容針，私通車馬，恁麼大似擔水河頭賣。眾中還有檢點得底麼？試出來檢點看。有麼？有麼？
時有僧問：諸法已聞今日響，請師方便演真乘。
師云：天不高，地不遠。
僧云：孤峰出群岳，萬里百花新。
師云：不是直鉤客，徒勞到海壖。
問：昔日靈山分半座，二師相見意如何？
師云：來風可鑒。
進云：恁麼則大眾側聆，學人禮拜。
師云：伶俐人難得。
問：如何是古佛家風？
師云：金蟾初出海，何處不分明？
進云：還許學人請益否？
師云：大海無邊際，不宿水云人。乃云：若向言中取則，埋沒宗風；直饒句下精通，敢保此人未悟。所以道：山青水綠，雀噪鴉鳴；萬派同源，海云自異。未來諸佛，口似燈籠；過去諸佛，應病施方；現在諸佛，墮坑落壍。不落凡圣一句作麼生道？良久，云：矢上更加尖。便下座。
師至仰山，請上堂，云：寶鏡當臺，森羅自顯；太阿在手，殺活臨時。且道還有該不著者麼？有，即倒道將一句來；如無，後學初心，有疑請問。
時有僧問：知師久臥深潭，大仰陞堂事若何？
師云：雨來山暗，云出洞中明。
云：學人不會，再伸請益。
師云：拈取幡竿別處舂。僧無語。
師云：弄潮須是弄潮人。
問：大通智勝佛，十劫坐道場，佛法不現前，不得成佛道。未審意旨如何？
師云：一場懡。
進云：只如大通智勝佛又如何？
師云：八十翁翁若少年。
進云：學人耳順之年，乞師再垂方便。
師云：眾人伏事。
問：如何是佛？
師云：蓮花捧足。
上堂，僧問：油盡燈滅時如何？
師云：養子不及父。
問：海上云游時如何？
師云：苦。
問：如何是和尚受用處？
師云：困。僧擬進語，師便打。
問：失前忘後時如何？
師云：不。
上堂，豎起拄杖云：過去諸佛、現在諸佛、未來諸佛、西天二十八祖、唐土六祖、天下老和尚，總變成南源拄杖子去也，汝諸人向什麼處安身立命？看看拄杖子穿過你諸人髑髏去也，還有識痛養者麼？有，即出來對眾聝跳看；若無，南源今日失利。喝一喝，卓拄杖一下，下座。
示眾云：無明實性即佛性，幻化空身即法身。諸仁者！若也信得去，不妨省力，可謂善財入彌勒樓閣，無邊法門悉皆周徧，得大無礙，悟法無生，是謂無生法忍。無邊剎境，自他不隔於毫端；十世古今，始終不離於當念。且問諸人：阿那個是當念？只如諸人無明之性，即汝本覺妙明之性，蓋為不了生死根源，執妄為實，隨妄所轉，致墮輪回，受種種苦。若能回光反照，自悟本來真性不生不滅，故無明實性即佛性，幻化空身即法身。
只如四大五蘊不凈之身，即無實義，如夢如幻，如影如響，從無量劫來，流浪生死，貪愛所使，無暫休歇，出此入彼，積骨如毘富羅山，飲乳如四大海水。何故？為無智慧，不能了知五蘊本空，都無所實，逐妄所生，貪欲所拘，不能自在。所以世尊云：諸苦所因，貪欲為本，若滅貪欲，無所依止。汝等若能了知幻身虛假，本來空寂，諸見不生，無我、人、眾生、壽者，法皆如故，幻化空身即法身。法身覺了無一物，唯有聽法說法，虛玄大道，無著真宗，故云本源自性天真佛。
又云：五陰浮云空去來，三毒水泡虛出沒，若如是者，為度一切苦厄，乃至無量無邊煩惱知解悉皆清凈，是為清凈法身。若到這個田地，便能出此入彼，舍身受身，地獄天堂，此界他方，縱橫自在，任意浮沈，應物舒光，隨機逗教，喚作千百億化身。恁麼說話，可謂無夢說夢，和泥合水，撒屎撒尿，不識好惡。乃呵呵大笑云：若向衲僧門下，十萬八千，未夢見他汗臭氣在。雖然如是，事無一向，但以假名字，引導於眾生。喝一喝。
示眾云：馬大師即心即佛，當人未悟；盤山非心非佛，只成戲論之談；雪峰輥球，誑諕小兒之作；云門顧鑒，笑殺傍觀；小室自傷，一場大錯；德山入門便棒，未遇奇人；臨濟入門便喝，太殺輕薄；黃梅呈頌，人我未忘；更言祖祖相傳，遞相誹謗。到這，須是個人始得。所以道：鷹生鷹子，鶻生鶻兒。然雖如此，也是鞏縣茶瓶。乃彈指一下。
示眾云：上來也，步步登高；下去也，通身無礙。所以道：有時先敲後唱，有時先唱後敲，有時敲唱同時，有時敲唱不同時。所以王登寶殿，野老謳歌。如今還有謳歌者麼？良久，云：木人雖舉手，石女不擡頭。喝一喝。
示眾云：百千法門，同歸方寸；河沙妙義，總在心源。無三界可出，無菩提可求，人與非人，性相平等。既然如是，為甚麼那吒撲帝鍾？良久，云：波斯鼻孔長又長。
示眾：說佛說祖，合泥合水；向上向下，衲僧破草鞋；總不與麼，無繩自縛。且獨脫一句作麼生道？還有人道得麼？試對眾倒道將一句來。有麼？有麼？良久，云：塚上更加泥。喝一喝。
師問僧：名甚麼？
僧云：海滿。
師云：海無增減，為甚麼卻滿？
云：和尚莫謾海滿。
師云：南源罪過。
師問僧：近離什麼處？
云：云過千山碧。
師云：著忙作甚麼？
云：鴈去水聲凄。師便喝，僧亦喝，師便打，僧亦打。
師云：你這瞎漢！本分打出三門外，念汝是新到，且坐吃茶。
師問僧：行腳人須知有行腳事，作麼生是行腳事？
云：知。
師云：知底事作麼生？
云：山高水深。
師云：念汝遠來，且坐吃茶。
僧云：諾！諾！
師問顯英首座：近離甚處？
云：金鑾。
師云：夏在甚處？
云：金鑾。
云：前後夏在甚處？
云：金鑾。
師云：先前夏甚處？
云：和尚何不領話？
師云：我也不能勘得你，教庫下供過奴子來勘，且點一茶與你濕口。
師問僧：近離甚處？僧以手面前一劃。
師云：是何言歟？僧便喝。
師云：作甚麼？僧撫掌一下，便打。
師云：瞎漢！亂做作麼？以坐具直打出法堂。
師道過瑯琊，時覺禪師住焉。先是，舉道者到瑯琊，造方丈，覺問：近離甚處？
云：兩浙。
覺云：船來？陸來？
云：船來。
覺云：船在甚處？
云：步下。
覺云：不涉程途一句作麼生道？
舉以坐具摵一摵云：杜撰長老，如麻似粟。拂袖便出。
覺問侍者：此是甚人？
云：舉上座。
覺遂親下旦過堂問：莫是舉上座麼？勿怪適來相觸忤。
舉便喝云：我在浙江早聞你名，元來見解只如此，何得名播寰宇？
覺遂作禮云：慧覺罪過。
及師至瑯琊，覺留之，師為逗遛數日。因夜話及之，師笑曰：舉見處才能自了。覺默然。
師為作牧童歌曰：
牧牛童，實快活，跣足披蘘雙角撮。
橫眠牛上向天歌，人問如何牛未渴。
回首看，平田闊，四方放去休欄遏。
八面無拘任意游，要收只在索頭撥。
小牛兒，順毛捋，角力未充難提掇。
且從放在小平坡，慮上高峰四蹄脫。
日已高，休吃草，担
定鼻頭無少老。
一時牽向圈中眠，和泥看伊東西倒。
笑呵呵，好不好，又將橫笛順風吹，
震動五湖山海島。
倒騎牛，脫布襖，知音休向途中討。
若問牧童何處居，鞭指東西無一寶。
覺默得其游戲三昧。
僧問：如何是賓中賓？
師云：禮拜更殷勤。
如何是賓中主？
師云：拄杖常在手。
如何是主中賓？
師云：拄杖掇乾坤。
如何是主中主？
師云：劍握甑人手。
問：如何是佛？
師云：瀟湘斑竹杖。
問：祖佛不立時如何？
師云：口上生茆。
問：才見便回時如何？
師云：湖南鎮主。
進云：末後殷勤，請師道。
師云：多少分明。
進云：大眾側聆。
師云：未敢相許。
問：進前不得時如何？
師云：截斷眾疑。
問：步步登高時如何？
師云：云生足下。
問：如何是南源狗？
師云：觜。
問：如何是禪？
師云：鼻孔入地。
問：如何是佛？
師云：石打不入。
上堂云：諸佛放光明，助發實相義。乃豎起拄杖子云：者個是南源拄杖子，阿那個是實相義？你若見去，被見聞所轉也；若不見，行腳眼在什麼處？喝一喝，下座。
上堂云：一塵才舉，大地全收。一毛頭師子，百億毛頭現；百億毛頭師子，一毛頭現。千頭萬頭，但識取一頭。乃豎起拄杖子云：者個是南源拄杖子，那個是一頭？喝一喝，卓拄杖一下，下座。
問：如何是佛？
師云：人老病生。
問：如何是接初機底句？
師云：一刀兩段。
問：如何是驗衲僧底句？
師云：寒山、拾得。
問：如何是正令行底句？
師云：來千去萬。
問：如何是立乾坤句？
師云：天高海闊。
問：與師并坐時如何？
師云：線穿黃葉。
上堂云：天地與我同根，萬法與我一體。乃豎起拄杖子云：者個是南源拄杖子，那個是體？良久，云：渡河須用筏，到岸不須船。喝一喝，卓拄杖一下，下座。
上堂，豎起拄杖云：河沙諸佛、河沙國土，總被南源拄杖子一口吞卻，其中眾生，不覺不知。你衲僧鼻孔在什麼處？若知去處，橫擔拄杖，目視云霄；若也不知，長連床上，有粥有飯。喝一喝，下座。
俗官問：如何是南源境？
師云：鑿池秋待月，種竹夏遮陽。
如何是境中人？
師云：城中公子般般貴，林下道人事事貧。
問：久昧衣珠，請師指示。
師云：草賊大敗。
僧云：透走無路。
師云：腳踏不動。
座主問：承教有言因緣自然即不問，如何是因緣？
師云：記來多少時也？
進云：如何是自然？
師云：速退！速退！妨他別人問。
師住道吾，上堂，僧問：達磨西來，曲為今時，不屈宗乘，請師舉唱。
師云：云雨灑長空，花開徧地春。
進云：澗松清冷澹，曉月照長川。
師云：一言既流通，今古誰言異？
進云：云生嶺上，花發巖前。
師云：相逢盡道休官去，林下何曾見一人？
進云：今日遭逢和尚。師便喝。
上堂云：佛以一音演說法，眾生隨類各得解。且道晝行夜臥一句作麼生道？良久，以拄杖卓一下，云：德山證明。下座。
問：紛豸當軒，學人擬議，如何得入？
師云：還覺頭痛麼？
上堂云：心隨萬境轉，轉處實能幽。隨流認得性，無喜復無憂。拈起拄杖子云：者個是道吾拄杖子，那個是諸人心？河沙國土、河沙諸佛、西天二十八祖、唐土六祖，盡在道吾拄杖子上轉大法輪，諸人還見麼？若見，朝游西天，暮歸東土；若也不見，晨朝有粥，齋時有飯。卓拄杖一下，下座。
上堂云：有物先天地，無形本寂寥，能為萬像主，不逐四時凋。拈拄杖云：者個是道吾拄杖，那個是萬像主？良久，云：若見諸相非相，即見如來。喝一喝，卓拄杖一下，下座。
上堂云：有時先照後用，有時先用後照，有時照用同時，有時照用不同時。所以道：有明有暗，有起有倒。乃喝一喝，云：且道是照是用？緇素辨得麼？試出來呈丑拙看。若無，道吾今日失利。喝一喝，下座。
上堂，僧出禮拜，起便喝，師云：作麼生？僧又喝。
師云：瞎。僧禮拜。
師云：三十棒且待別時來與你吃。
問：古人面壁，意旨如何？
師云：有年無德。
師住石霜，開堂日，僧問：維摩一默，未稱師宗；棒喝齊施，中流罔措。今日一會，請師方便。
師云：石笋逢春長，霜花向日開。
進云：與麼則陽鳥喃喃語，雨過百花新。
師云：不因漁父引，焉知水淺深？
僧云：峻水隨流急，云開照碧天。
師云：我行荒草，你又入深村。
僧應諾，云：官不容鍼，更借一問，師意如何？
師云：放你三十棒，三十年後方始知痛癢。僧舞袖而退。
師云：夢見。
問：方木調弦時如何？
師云：幡竿一尺二。
進云：恁麼則和尚手出今時也。
師云：腳撥不動。
僧云：莫道不知音。
師云：三十年後悟去不定。
問：古鏡未磨時如何？
師云：新羅打鼓。
進云：磨後如何？
師云：西天作舞。
上堂云：青蓮視瞬已多繁，迦葉微微笑自謾，少室坐羞癡截臂，黃梅呈解頌多般。入門棒喝重重錯，向上宗乘肉自剜，公案現成懡？鑒咦啐啄哂傍觀。一宿覺來知是誤，不言師范更無端，丈夫皆有沖天志，北斗南星背面看。
第一玄，三世諸佛擬何宣？垂慈夢生輕薄，端坐還成落斷邊。
第二玄，伶俐衲僧眼未明，石火電光知是鈍，揚眉瞬目涉關山。
第三玄，萬象森羅宇宙寬，云散洞空山岳靜，落花流水滿長川。
第一要，豈話圣凡妙？擬議涉長途，擡
眸七顛倒。
第二要，峰頂敲犍召，神通自在來，多聞門外叫。
第三要，起倒令人笑，掌內握乾坤，千差都一照。
報你通玄士，棒喝要臨時。若明親的旨，半夜太陽輝。
啐啄之機箭拄鋒，瞥然賓主當時分。宗師愍物垂緇素，北地黃河徹底渾。
僧問如何是佛，師云汝是慧超。禮拜進前叉手，思量十萬迢迢。
超佛越祖若何宣？充齋餬餅恣情湌。湖南展鉢叙新羅咬，大石波斯索渡船。
第一訣，大地山河泄，維摩才默然，文殊便饒舌。
第二訣，展拓看時節，語默豈相干？夜半秋天月。
第三訣，遠路難登涉，陸地弄舟船，眼中藏日月。
第一句，天上他方皆罔措，俱輪顛倒論多端，巍巍未到尼俱樹。
第二句，臨濟德山涉路布，未過新羅棒便揮，達者途中亂指注。
第三句，維摩示疾文殊去，對談一默震乾坤，直至如今作笑具。
正中偏，半夜烏雞室鳴，海底然燈光世界，石上栽花長枝靈。
偏中正，日落西山觀異影，分明影像顯宗乘，休把眉頭窺月井。
九垓，進退任行通鳥道，豈并巢居界內隈？
兼中至，彼彼丈夫全意氣，矛盾交互不傷鋒，展拓縱橫不相離。
兼中到，黑白已前休作造，須明露柱未生兒，莫認狂辭途路走。
偏中歸正極幽玄，正去偏來理事全。須知正立非言說，朕兆依俙屬有緣。
兼至去來興妙用，到兼何更逐言詮。出沒豈能該世界？蕩蕩無依鳥道玄。
杖林山下竹筋鞭，南北禪人萬萬千。莫怪相逢不下馬，東西各自有前程。
分身千百億，悲智愿難窮。在俗還隨俗，居宮即順宮。
頭頭皆巨護，處處現神通。珍重吾宗幸，多能立古風。
仰觀天畔一論日，幾度清光四上出？大士蓬頭問志公，摩訶般若波羅蜜。
河沙世界。
益州馬腹脹。
驢頭馬角。
灸豬左膊上。
畫虎成貍。
東山林木高，幾歲幾回雨？南嶺松枝瘦，石生石畔土。
金色見瞿曇，二三七八五。
雞鳴丑，夢逢人莽莽鹵。平旦寅，覺來路上弄精魂。
日出卯，赫光明影坐。食時辰，食飽還知是病因。
禺中巳，買賣論量入市肆。日南午，萬像分明作笑具。
日昳未，張公吃酒李公醉。晡時申，省來端坐醉醺醺。
日入酉，茆蓬竹戶硬撐拄。黃昏戌，日落西山狐魅出。
子夜半，一輪明月蘇嚧哩。人定亥，老鼠床頭作隊隊。