禪師諱善清，生何氏，南雄保昌人也。依香林寺法恩試所習，得度具戒。年三十，始游方，依黃龍晦堂禪師，久之有悟，獻頌。
晦堂曰：得道易，守道難；守道猶在己，說法為人難。吾宗一句中具三玄，一玄中具三要，有玄有要，向後自看。
師復立成一頌，有剎剎塵塵奉此身之句，晦堂可之。
去游江浙，遍叩宗匠，退歸廬山，見真凈禪師，問：甚處來？
曰：下江。
凈曰：將得什麼來？
曰：和尚要什麼？
凈曰：一切要。
師提起坐具，凈曰：閑家具。
曰：莫要急切底麼？
凈曰：試拈出看。師摵一坐具，凈駭異之。
會死心出世，靈源走書招之，俾輔佐死心。師奇厖福艾，剛嚴有識度。凡死心由翠巖再住云巖，遷黃龍，師皆在焉。率居第一座，分席接衲，與死心周旋垂二十年，聞見淹博，機辯絕倫。政和五年，死心去世，大師僧伽黎授之而別。
紹興初，歸隱舊邦。括倉守龍學耿延禧命出世仁壽，遷連云。晚住真如，徙護國，衲子擁隨，法席日盛。師說法超格，量絕蹊徑。
問：學人上來，請師相見。
師曰：劄。
問：如何是相見底事？
師曰：你眼在左邊？右邊？
進曰：恁麼則萬機休罷，正眼頃開。
師曰：杲日當天，盲人摸地。
問：相見與未相見時如何？
師云：一時穿卻。
問：忽遇上上人來，又作麼生？
師云：列向三椽下。
問：還許學人承當也無？
師云：兵隨印轉。
問：如何是臨濟宗？
師云：殺人活人不眨眼。
曰：如何是云門宗？
師云：頂門三眼耀乾坤。
曰：如何是溈仰宗？
師云：推不向前，約不向後。
曰：如何是法眼宗？
師云：箭鋒相拄不相饒。
曰：如何是曹洞宗？
師云：手執夜明符，幾個知天曉？
曰：向上還有路也無？
師云：有。
曰：如何是向上路？
師云：黑漫漫地。
問：高揖釋迦，不拜彌勒時如何？
師云：三十棒且待別時。僧禮拜。
師乃云：釋迦、彌勒尚是他奴，且道他是阿誰？是則是，護國則不然，坐立儼然，頂天履地，十二時中著磕著復是阿誰？還知麼？著力今生須了卻，莫教累劫受沈淪。
題如是軒頌曰：
拈卻瞿曇閑露布，掀翻諸祖葛藤窠。
只將如是當軒掛，鐵額銅頭不奈何。
示禪者頌曰：
棒頭取證猶勞力，喝下承當未足奇。
撥轉頂門宗正眼，須教佛祖浪頭低。
十六年正月九日，被微病而逝，塔于本山，壽五十有三，臘三十有五。
師資度豐碩，如世所畫布袋和尚者，故人以之為稱。深得圜悟機用而力行之，天下方想聞其風彩，不幸早世，議者惜之。
禪師名法如，臺州臨海胡氏子。依護國瑞禪師祝發受具，遍參兩浙宗匠。聞佛眼禪師居龍門，道價甚重，不遠千里造焉，以力參所得質之，佛眼曰：此皆學解，非究竟事。欲了生死，當求妙悟。師駭然，諦信其語。
居一日，命為典座，師固辭，以道業未辦，佛眼勉之曰：姑就職是中，大有人為汝說法。
未幾，晨興，開廚門，望見圣僧，豁然有省。入見佛眼，曰：遮還見圣僧麼？師於其前問訊叉手立。
佛眼肯首曰：向汝道：大有人為汝說法。
又嘗問曰：天臺石橋夜來倒了也。師遽捉住佛眼。
佛眼曰：作麼？
師曰：又道石橋倒。佛眼深可之。
後造圜悟禪師室，問：汝只參佛眼？為復別見人來？
師曰：亦曾見一人來。
曰：是什麼人？
師以手指胸曰：法如。
圜悟曰：汝所見只一星許。
師曰：已是多也。
高庵悟禪師與圜悟相繼主云居，皆推師為第一座，分席接衲，學者親之。建炎初，上藍虛席，洪帥胡直孺命出世，唱佛眼之道。未幾，虜騎傳城，隱于白水庵。會云居燼於劫火，紹興初，四易主者，皆以艱難遁去，漕使曾公紆乃以屬師，繇是宗風大振。
師識量沖廓，機變如神，見者靡不讋伏。至於說法蒞眾，辭氣粹溫，旌禮賢者，奄有古尊宿之體。閱十余年，幻出寶坊，靖深壯麗，冠絕江表，師益謙損，不自以為功，識者以此高之，且以為弘覺再來也。
十六年三月十五日示疾，陞座別眾。又十日，沐浴更衣，手寫法偈，端坐而化，世壽六十七，僧臘四十二。火滅，得舍利，合靈骨瘞于三塔。
師諱正賢，潼川郪縣陳氏子，本朝三陳之後。依三圣院海澄得度具戒，游成都大慈寺，從重透法師聽經論。般若夙悟，凡典籍無巨細，過目成誦，義亦頓曉，每有詰難，宿師高坐皆莫能答。謁正覺顯禪師，一見，知為眾稱經藏子者，大喜之，囑令負荷正法眼。會圜悟禪師出世昭覺，造其室，聞舉洞山麻三斤話，言下有省。圜悟勉之南詢，即出關，氐黃龍，參死心。
時靈源居昭默堂，往來咨扣。久之，趨寶峰，見湛堂，深蒙肯可，而疑未決，遂造龍門。佛眼一日室中舉殷勤抱得旃檀樹，師豁然大悟。佛眼可之曰：經藏子漏逗了也。自是間與師商略法藏淵奧，至會心要處，亹亹無盡，佛眼必稱善，手書真牧授以為號。其後，再見圜悟，嘉其大成。或曰：拖犁拽把去。
師內負多聞，外峻戒節，洎發明大事，愈益韜晦。紹興初，妙喜以所居云門庵委師，繼踵云門，迥絕人境之外，衲子裹糧從之。師每說法之暇，躬自荷鋤播殖，清規凜然。紫微韓公駒欽重風道，贈以詩，略曰：上人一口吞諸佛，肯顧世上群兒愚。又曰：不須領眾強自苦，一庵高臥真良圖。
珪竹庵每稱，必曰：龍門一麟耳！
十九年，南康歸宗虛席，太守以禮致請，師堅臥不應。寶文李公公懋嘗問道於師，因就見同邑官協誠敦勉，不得已赴之。嗣法佛眼。
僧問：選佛場開，愿聞法要。
師云：三通鼓罷，一炷沈煙。
與麼則皇恩佛恩一時普報。
師云：腳跟下事作麼生？
云：學人禮謝。
師云：十萬八千未是遠。
問：久默斯要，已泄真機。學人上來，請師開示。
師云：耳朵在什麼處？
曰：一句分明該萬像。
師云：分明底事作麼生？
曰：臺星臨照，枯林曰也，上窮碧落，下透風輪。良久，云：不如休去便休去，欲覓了時無了時。擲拄杖，下座。
上堂，良久，云：大眾！作麼生？若也擬議，賢上座瞞諸人去也。打地和尚瞋他秘魔巖主擎個叉兒，胡說亂說，遂將一摑成虀粉，散在十方世界。還知麼？舉拂子云：而今卻在拂子頭上說一切智智清凈，無二無二分，無別無斷故。還聞麼？閻老子知得，遂云：賢上座！你若相當去，不妨奇特；或不相當，總在我手。只向他道：閻老子！你也退步摸索鼻孔看。以拂子擊禪床，下座。
復笑，清談啞子高叫；噓復笑，笑復虛務繁劇，師提綱振領，應機酬酢，迎刃而解。至於常住之物，豪發不□用，雖自所得襯利，猶以三分之一歸之常住，以補陪涉之費。出則芒鞋竹杖，居則弊衣糲食，其孤節苦行，以身律眾，大抵與高庵相埒。而精嚴奉法，卑躬下人，畢世不易其度。著華嚴指南、寶藏論發隱、補僧史八書、筆論一編、語錄偈頌一卷，行于世。
贊曰：愚初著佛運、通監二書成，即以呈師，答曰：比覽佛運甚詳，通監亦有史體。承諭有勸，吾兄將為三教統紀，鄙意輒究之，雖及年代治亂遷革，以至儒宗、道教賢哲出沒之迹；然非紀二教，但約其時，以明佛運耳。拙意欲吾兄去卻圖字，標為佛運統紀，以對釋氏通監，不亦宜乎？又曰：深喜吾兄此段有補于宗教至矣。大率佛祖閑邪御侮，不必與之竟，但伸自理，彼自破矣，昔鴈門法師超悟高忘之于篇，*遮幾具眼者，知所為書，無欺於神明焉。噫！師之亡也，正法眼藏不在茲矣夫！