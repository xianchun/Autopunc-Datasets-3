爾時，虛空藏菩薩摩訶薩在大眾中從座而起，偏袒右肩，右膝著地，合掌恭敬，頂禮佛足，以上微妙金寶之花、寶幢、幡蓋而為供養，白佛言：世尊！云何菩薩摩訶薩於諸如來甚深秘密如法修行？
佛言：善男子！諦聽！諦聽！善思念之！吾當為汝分別解說。善男子！一切如來有三種身。云何為三？一者、化身；二者、應身；三者、法身。如是三身具足攝受阿耨多羅三藐三菩提。若正了知，速出生死。
云何菩薩了知化身？善男子！如來昔在修行地中為一切眾生修種種法。如是修習，至修行滿。修行力故，得大自在；自在力故，隨眾生意，隨眾生行，隨眾生界，悉皆了別，不待時、不過時，處相應、時相應、行相應、說法相應，現種種身，是名化身。
善男子！云何菩薩了知應身？謂諸如來為諸菩薩得通達故，說於真諦；為令解了生死涅盤是一味故，為除身見眾生怖畏、歡喜故，為無邊佛法而作本故，如實相應如如、如如智，本愿力故，是身得現具三十二相、八十種好、項背圓光，是名應身。
善男子！云何菩薩摩訶薩了知法身？為除諸煩惱等障，為具諸善法故，唯有如如、如如智是名法身。前二種身是假名有，此第三身是真實有，為前二身而作根本。何以故？離法如如，離無分別智，一切諸佛無有別法，一切諸佛智慧具足，一切煩惱究竟滅盡，得清凈佛地，是故法如如、如如智攝一切佛法。
復次，善男子！一切諸佛利益自他，至於究竟。自利益者，是法如如；利益他者，是如如智。能於自他利益之事而得自在成就種種無邊用故，是故分別一切佛法，有無量無邊種種差別。善男子！譬如依止妄想思惟，說種種煩惱，說種種業用，說種種果報。如是依法如如，依如如智，說種種佛法，說種種獨覺法，說種種聲聞法。依法如如，依如如智，一切佛法自在成就，是為第一不可思議。譬如畫空作莊嚴具，是難思議。如是依法如如，依如如智，成就佛法亦難思議。
善男子！云何法如如、如如智二無分別而得自在事業成就？善男子！譬如如來入於涅盤，愿自在故，種種事業皆得成就。法如如、如如智，自在事成亦復如是。
復次，菩薩摩訶薩入無心定，依前愿力，從禪定起，作眾事業，如是二法無有分別，自在事成。善男子！譬如日月無有分別，亦如水鏡無有分別，光明亦無分別，三種和合得有影生。如是法如如、如如智亦無分別。以愿自在故，眾生有感，現應化身，如日月影和合出現。
復次，善男子！譬如無量無邊水鏡依於光故，空影得現種種異相。空者即是無相。善男子！如是受化諸弟子等，是法身影。以愿力故，於二種身現種種相，於法身地無有異相。
善男子！依此二身，一切諸佛說有余涅盤；依此法身，說無余涅盤。何以故？一切余法究竟盡故。依此三身，一切諸佛說無住處涅盤。為二身故，不住涅盤，離於法身，無有別佛。何故二身不住涅盤？二身假名不實，念念生滅，不定住故；數數出現，以不定故。法身不爾，是故二身不住涅盤；法身不二，是故不住涅盤。故依三身，說無住涅盤。
善男子！一切凡夫為三相故，有縛有障，遠離三身，不至三身。何者為三？一者、遍計所執相；二者、依他起相；三者、成就相。如是諸相不能解故，不能滅故，不能凈故，是故不得至於三身。如是三相能解、能滅、能凈故，是故諸佛具足三身。
善男子！諸凡夫人未能除遣此三心故，遠離三身，不能得至。何者為三？一者、起事心；二者、依根本心；三者、根本心。依諸伏道，起事心盡；依法斷道，依根本心盡；依最勝道，根本心盡。起事心滅故，得現化身；依根本心滅故，得顯應身；根本心滅故，得至法身。是故一切如來具足三身。
善男子！一切諸佛於第一身，與諸佛同事；於第二身，與諸佛同意；於第三身，與諸佛同體。善男子！是初佛身，隨眾生意有多種故，現種種相，是故說多；第二佛身，弟子一意故，現一相，是故說一；第三佛身，過一切種相，非執相境界，是故說名不一不二。善男子！是第一身依於應身得顯現故，是第二身依於法身得顯現故。是法身者，是真實有無依處故。
善男子！如是三身，以有義故，而說於常；以有義故，說於無常。化身者，轉法輪，處處隨緣，方便相續，不斷絕故，是故說常；非是本故，具足大用不顯現故，說為無常。應身者，從無始來相續不斷，一切諸佛不共之法能攝持故，眾生無盡，用亦無盡，是故說常；非是本故，以具足用不顯現故，說為無常。法身者，非是行法，無有異相，是根本故，猶如虛空，是故說常。善男子！離無分別智，更無勝智；離法如如，無勝境界。是法如如，是慧如如，是二種如如，如如不一不異。是故法身，慧清凈故，滅清凈故，是二清凈，是故法身具足清凈。
復次，善男子！分別三身有四種異：有化身非應身、有應身非化身、有化身亦應身、有非化身亦非應身。何者化身非應身？謂諸如來般涅盤後，以愿自在故，隨緣利益，是名化身。何者應身非化身？是地前身。何者化身亦應身？謂住有余涅盤之身。何者非化身非應身？謂是法身。
善男子！是法身者，二無所有所顯現故。何者名為二無所有？於此法身相及相處二皆是無，非有非無，非一非異，非數非非數，非明非闇。如是如如智不見相及相處，不見非有、非無，不見非一、非異，不見非數、非非數，不見非明、非闇。是故當知，境界清凈，智慧清凈，不可分別，無有中間，為滅道本故，於此法身能顯如來種種事業。
善男子！是身、因緣、境界、處所、果依於本，難思議故。若了此義，是身即是大乘，是如來性，是如來藏。依於此身，得發初心，修行地心而得顯現，不退地心亦皆得現，一生補處心、金剛之心、如來之心而悉顯現，無量無邊如來妙法皆悉顯現。依此法身，不可思議摩訶三昧而得顯現；依此法身，得現一切大智。是故二身依於三昧，依於智慧，而得顯現。如此法身依於自體，說常說我；依大三昧，故說於樂；依於大智，故說清凈。是故如來常住、自在、安樂、清凈。依大三昧，一切禪定、首楞嚴等、一切念處、大法念等、大慈大悲、一切陀羅尼、一切神通、一切自在、一切法平等攝受，如是佛法悉皆出現。依此大智，十力、四無所畏、四無礙辯、一百八十不共之法、一切希有不可思議法悉皆顯現。譬如依如意寶珠，無量無邊種種珍寶悉皆得現。如是依大三昧寶，依大智慧寶，能出種種無量無邊諸佛妙法。
善男子！如是法身、三昧、智慧，過一切相，不著於相，不可分別，非常非斷，是名中道。雖有分別，體無分別；雖有三數，而無三體。不增不減，猶如夢幻，亦無所執，亦無能執。法體如如，是解脫處，過死王境，越生死闇，一切眾生不能修行，所不能至，一切諸佛菩薩之所住處。
善男子！譬如有人愿欲得金，處處求覓，遂得金礦；既得礦已，即便碎之，擇取精者，爐中銷鏈，得清凈金，隨意回轉，作諸鐶釧種種嚴具。雖有諸用，金性不改。復次，善男子！若善男子、善女人求勝解脫，修行世善，得見如來及弟子眾，得親近已，白佛言：世尊！何者為善？何者不善？何者正修得清凈行？諸佛如來及弟子眾見彼問時，如是思惟：是善男子、善女人欲求清凈，欲聽正法。即便為說，令其開悟。
彼既聞已，正念憶持，發心修行，得精進力，除嬾惰障，滅一切罪。於諸學處，離不尊重，息掉悔心，入於初地；依初地心，除利有情障，得入二地；於此地中，除不逼惱障，入於三地；於此地中，除心軟凈障，入於四地；於此地中，除善方便障，入於五地；於此地中，除見真俗障，入於六地；於此地中，除見行相障，入於七地；於此地中，除不見滅相障，入於八地；於此地中，除不見生相障，入於九地；於此地中，除六通障，入於十地；於此地中，除所知障，除根本心，入如來地。
如來地者，由三凈故，名極清凈。云何為三？一者、煩惱凈；二者、苦凈；三者、相凈。譬如真金熔銷治鏈，既燒打已，無復塵垢，為顯金性本清凈故，金體清凈，非謂無金。譬如濁水澄渟清凈，無復滓穢，為顯水性本清凈故，非謂無水。如是法身與煩惱離，苦集除已，無復余習，為顯佛性本清凈故，非謂無體。譬如虛空，煙云塵霧之所障蔽，若除屏已，是空界凈，非謂無空。如是法身，一切眾苦悉皆盡故，說為清凈，非謂無體。譬如有人於睡夢中，見大河水漂泛其身，運手動足，截流而渡，得至彼岸，由彼身心不懈退故。從夢覺已，不見有水、彼此岸別，非謂無心。生死妄想既滅盡已，是覺清凈，非謂無覺。如是法界一切妄想不復生故，說為清凈，非是諸佛無其實體。
復次，善男子！是法身者，惑障清凈，能現應身；業障清凈，能現化身；智障清凈，能現法身。譬如依空出電，依電出光。如是依法身故，能現應身；依應身故，能現化身。由性凈故，能現法身；智慧清凈，能現應身；三昧清凈，能現化身。此三清凈，是法如如、不異如如、一味如如、解脫如如、究竟如如，是故諸佛體無有異。
善男子！若有善男子、善女人說於如來是我大師，若作如是決定信者，此人即應深心解了如來之身無有別異。善男子！以是義故，於諸境界不正思惟悉皆除斷，即知彼法無有二相，亦無分別，圣所修行。如如於彼，無有二相，正修行故，如是如是，一切諸障悉皆除滅。如如一切障滅，如是如是，法如如、如如智得最清凈。如如法界正智清凈，如是如是，一切自在，具足攝受皆得成就。一切諸障悉皆除滅，一切諸障得清凈故，是名真如正智真實之相。如是見者，是名圣見，是則名為真實見佛。何以故？如實得見法真如故。
是故諸佛悉能普見一切如來。何以故？聲聞、獨覺已出三界，求真實境不能知見。如是圣人所不知見，一切凡夫皆生疑惑，顛倒分別不能得度，如兔浮海，必不能過。所以者何？力微劣故。凡夫之人亦復如是，不能通達法如如故。然諸如來無分別心，於一切法得大自在，具足清凈深智慧故，是自境界不共他故。是故諸佛如來於無量無邊阿僧只劫不惜身命，難行苦行，方得此身最上無比，不可思議，過言說境，是妙寂靜，離諸怖畏。
善男子！如是知見法真如者，無生、老、死，壽命無限，無有睡眠，亦無饑渴，心常在定，無有散動。若於如來起諍論心，是則不能見於如來。諸佛所說皆能利益，有聽聞者無不解脫，諸惡禽獸、惡人、惡鬼不相逢值。由聞法故，果報無盡。然諸如來無無記事，一切境界無欲知心，生死、涅盤無有異想，如來所記無不決定，諸佛如來四威儀中無非智攝，一切諸法無有不為慈悲所攝，無有不為利益安樂諸眾生者。
善男子！若有善男子、善女人於此金光明經聽聞信解，不墮地獄、餓鬼、傍生、阿蘇羅道，常處人天，不生下賤，得親近諸佛如來，聽受正法，常生諸佛清凈國土。所以者何？由得聞此甚深法故。是善男子、善女人則為如來已知已記，當得不退阿耨多羅三藐三菩提。若善男子、善女人於此甚深微妙之法，一經耳者，當知是人不謗如來，不毀正法，不輕圣眾。一切眾生未種善根令得種故，已種善根令增長成熟故，一切世界所有眾生皆勸修行六波羅蜜多。
爾時，虛空藏菩薩、梵、釋、四王、諸天眾等，即從座起，偏袒右肩，合掌恭敬，頂禮佛足，白佛言：世尊！若所在處講說如是金光明王微妙經典，於其國土有四種利益。何者為四？一者、國王軍眾強盛，無諸怨敵，離於疾病，壽命延長，吉祥安樂，正法興顯；二者、中宮妃后、王子、諸臣和悅無諍，離於諂佞，王所愛重；三者、沙門、婆羅門及諸國人修行正法，無病安樂，無枉死者，於諸福田悉皆修立；四者、於三時中，四大調適，常為諸天增加守護，慈悲平等，無傷害心，令諸眾生歸敬三寶，皆愿修習菩提之行。是為四種利益之事。世尊！我等亦常為弘經故，隨逐如是持經之人，所在住處為作利益。
佛言：善哉！善哉！善男子！如是！如是！汝等應當勤心流布此妙經王，則令正法久住於世。
爾時，妙幢菩薩親於佛前聞妙法已，歡喜踴躍，一心思惟，還至本處。於夜夢中，見大金鼓光明晃耀，猶如日輪。於此光中得見十方無量諸佛於寶樹下坐琉璃座，無量百千大眾圍遶而為說法。見一婆羅門桴擊金鼓，出大音聲，聲中演說微妙伽他，明懺悔法。妙幢聞已，皆悉憶持系念而住。
至天曉已，與無量百千大眾圍遶，將諸供具出王舍城，詣鷲峰山，至世尊所，禮佛足已，布設香花，右遶三匝，退坐一面，合掌恭敬，瞻仰尊顏，白佛言：世尊！我於夢中見婆羅門以手執桴，擊妙金鼓，出大音聲，聲中演說微妙伽他，明懺悔法，我皆憶持。惟愿世尊降大慈悲，聽我所說！即於佛前，而說頌曰：
我於昨夜中，夢見大金鼓，其形極姝妙，周遍有金光，
猶如盛日輪，光明皆普耀，充滿十方界。咸見於諸佛，
在於寶樹下，各處琉璃座，無量百千眾，恭敬而圍遶。
有一婆羅門，以桴擊金鼓，於其鼓聲內，說此妙伽他。
金光明鼓出妙聲，遍至三千大千界，能滅三涂極重罪，及以人中諸苦厄。
由此金鼓聲威力，永滅一切煩惱障，斷除怖畏令安隱，譬如自在牟尼尊。
佛於生死大海中，積行修成一切智，能令眾生覺品具，究竟咸歸功德海。
由此金鼓出妙聲，普令聞者獲梵響，證得無上菩提果，常轉清凈妙法輪。
住壽不可思議劫，隨機說法利群生，能斷煩惱眾苦流，貪瞋癡等皆除滅。
若有眾生處惡趣，大火猛焰周遍身，若得聞是妙鼓音，即能離苦歸依佛。
皆得成就宿命智，能憶過去百千生，悉皆正念牟尼尊，得聞如來甚深教。
由聞金鼓勝妙音，常得親近於諸佛，悉能舍離諸惡業，純修清凈諸善品。
一切天人有情類，殷重至誠祈愿者，得聞金鼓妙音聲，能令所求皆滿足。
眾生墮在無間獄，猛火炎熾苦焚身，無有救護處輪回，聞者能令苦除滅。
人天餓鬼傍生中，所有現受諸苦難，得聞金鼓發妙響，皆蒙離苦得解脫。
現在十方界，常住兩足尊，愿以大悲心，哀愍憶念我。
眾生無歸依，亦無有救護，為如是等類，能作大歸依。
我先所作罪，極重諸惡業，今對十力前，至心皆懺悔。
我不信諸佛，亦不敬尊親，不務修眾善，常造諸惡業。
或自恃尊高，種姓及財位，盛年行放逸，常造諸惡業。
心起邪念，口陳於惡言，不見於過罪，常造諸惡業。
作愚夫行，無明闇覆心，隨順不善友，常造諸惡業。
或因諸戲樂，或復懷憂惱，為貪瞋所纏，故我造諸惡。
親近不善人，及由慳嫉意，貧窮行諂誑，故我造諸惡。
雖不樂眾過，由有怖畏故，及不得自在，故我造諸惡。
或為躁動心，或因瞋恚恨，及以饑渴惱，故我造諸惡。
由飲食衣服，及貪愛女人，煩惱火所燒，故我造諸惡。
於佛法僧眾，不生恭敬心，作如是眾罪，我今悉懺悔。
於獨覺菩薩，亦無恭敬心，作如是眾罪，我今悉懺悔。
無知謗正法，不孝於父母，作如是眾罪，我今悉懺悔。
由愚癡憍慢，及以貪瞋力，作如是眾罪，我今悉懺悔。
我於十方界，供養無數佛，當愿拔眾生，令離諸苦難。
愿一切有情，皆令住十地，福智圓滿已，成佛導群迷。
我為諸眾生，苦行百千劫，以大智慧力，皆令出苦海。
我為諸含識，演說甚深經，最勝金光明，能除諸惡業。
若人百千劫，造諸極重罪，暫時能發露，眾惡盡消除。
依此金光明，作如是懺悔，由斯能速盡，一切諸苦業。
勝定百千種，不思議總持，根力覺道支，修習常無倦。
我當至十地，具足珍寶處，圓滿佛功德，濟渡生死流。
我於諸佛海，甚深功德藏，妙智難思議，皆令得具足。
唯愿十方佛，觀察護念我，皆以大悲心，哀受我懺悔！
我於多劫中，所造諸惡業，由斯生苦惱，哀愍愿消除。
我造諸惡業，常生憂怖心，於四威儀中，曾無歡樂想。
諸佛具大悲，能除眾生怖，愿受我懺悔，令得離憂苦。
我有煩惱障，及以諸報業，愿以大悲水，洗濯令清凈。
我先作諸罪，及現造惡業，至心皆發露，咸愿得蠲除。
未來諸惡業，防護令不起，設令有違者，終不敢覆藏。
身三語四種，意業復有三，系縛諸有情，無始相續。
由斯三種行，造作十惡業，如是眾多罪，我今皆懺悔。
我造諸惡業，苦報當自受，今於諸佛前，至誠皆懺悔。
於此贍部洲，及他方世界，所有諸善業，今我皆隨喜。
愿離十惡業，修行十善道，安住十地中，常見十方佛。
我以身語意，所修福智業，愿以此善根，速成無上慧。
我今親對十力前，發露眾多苦難事：凡愚迷惑三有難，造極重惡業難，
我所積集欲邪難，常起貪愛流轉難，於此世間耽著難，一切愚夫煩惱難，
狂心散動顛倒難，及以親近惡友難，於生死中貪染難，瞋癡闇鈍造罪難，
生八無暇惡處難，未曾積集功德難。我今皆於最勝前，懺悔無邊罪惡業。
我今歸依諸善逝，我禮德海無上尊，如大金山照十方，唯愿慈悲哀攝受！
身色金光凈無垢，目如清凈紺琉璃，吉祥威德名稱尊，大悲慧日除眾闇。
佛日光明常普遍，善凈無垢離諸塵，牟尼月照極清涼，能除眾生煩惱熱。
三十二相遍莊嚴，八十隨好皆圓滿，福德難思無與等，如日流光照世間。
色如琉璃凈無垢，猶如滿月處虛空，妙頗梨網映金軀，種種光明以嚴飾。
於生死苦瀑流內，老病憂愁水所漂，如是苦海難堪忍，佛日舒光令永竭。
我今稽首一切智，三千世界希有尊，光明晃耀紫金身，種種妙好皆嚴飾。
如大海水量難知，大地微塵不可數，如妙高山叵稱量，亦如虛空無有際。
諸佛功德亦如是，一切有情不能知，於無量劫諦思惟，無有能知德海岸。
盡此大地諸山岳，析如微塵能算知，毛端渧海尚可量，佛之功德無能數。
一切有情皆共贊，世尊名稱諸功德，清凈相好妙莊嚴，不可稱量知分齊。
我之所有眾善業，愿得速成無上尊，廣說正法利群生，悉令解脫於眾苦。
降伏大力魔軍眾，當轉無上正法輪，久住劫數難思議，充足眾生甘露味。
猶如過去諸最勝，六波羅蜜皆圓滿，滅諸貪欲及瞋癡，降伏煩惱除眾苦。
愿我常得宿命智，能憶過去百千生，亦常憶念牟尼尊，得聞諸佛甚深法。
愿我以斯諸善業，奉事無邊最勝尊，遠離一切不善因，得修行真妙法。
一切世界諸眾生，悉皆離苦得安樂，所有諸根不具足，令彼身相皆圓滿。
若有眾生遭病苦，身形羸瘦無所依，咸令病苦得消除，諸根色力皆充滿。
若犯王法當刑戮，眾苦逼迫生憂惱，彼受如斯極苦時，無有歸依能救護。
若受鞭杖枷鎖系，種種苦具切其身，無量百千憂惱時，逼迫身心無暫樂。
皆令得免於系縛，及以鞭杖苦楚事，將臨刑者得命全，眾苦皆令永除盡。
若有眾生饑渴逼，令得種種殊勝味，盲者得視聾者聞，跛者能行啞能語。
貧窮眾生獲寶藏，倉庫盈溢無所乏，皆令得受上妙樂，無一眾生受苦惱。
一切人天皆樂見，容儀溫雅甚端嚴，悉皆現受無量樂，受用豐饒福德具。
隨彼眾生念伎樂，眾妙音聲皆現前，念水即現清涼池，金色蓮花泛其上。
隨彼眾生心所念，飲食衣服及床敷，金銀珍寶妙琉璃，瓔珞莊嚴皆具足。
勿令眾生聞惡響，亦復不見有相違，所受容貌悉端嚴，各各慈心相愛樂。
世間資生諸樂具，隨心念時皆滿足，所得珍財無吝惜，分布施與諸眾生。
燒香末香及涂香，眾妙雜花非一色，每日三時從樹墮，隨心受用生歡喜。
普愿眾生咸供養，十方一切最勝尊，三乘清凈妙法門，菩薩獨覺聲聞眾。
常愿勿處於卑賤，不墮無暇八難中，生在有暇人中尊，得親承十方佛。
愿得常生富貴家，財寶倉庫皆盈滿，顏貌名稱無與等，壽命延長經劫數。
悉愿女人變為男，勇健聰明多智慧，一切常行菩薩道，勤修六度到彼岸。
常見十方無量佛，寶王樹下而安處，處妙琉璃師子座，得親承轉法輪。
若於過去及現在，輪回三有造諸業，能招可厭不善趣，愿得消滅永無余。
一切眾生於有海，生死羂網堅牢縛，愿以智劍為斷除，離苦速證菩提處。
眾生於此贍部內，或於他方世界中，所作種種勝福田，我今皆悉生隨喜。
以此隨喜福德事，及身語意造眾善，愿此勝業常增長，速證無上大菩提。
所有禮贊佛功德，深心清凈無瑕穢，回向發愿福無邊，當超惡趣六十劫。
若有男子及女人，婆羅門等諸勝族，合掌一心贊嘆佛，生生常憶宿世事。
諸根清凈身圓滿，殊勝功德皆成就，愿於未來所生處，常得人天共瞻仰。
非於一佛十佛所，修諸善根今得聞，百千佛所種善根，方得聞斯懺悔法。
爾時，世尊聞此說已，贊妙幢菩薩言：善哉！善哉！善男子！如汝所夢，金鼓出聲，贊嘆如來真實功德并懺悔法。若有聞者，獲福甚多，廣利有情，滅除罪障。汝今應知，此之勝業皆是過去贊嘆、發愿、宿習因緣及由諸佛威力加護。此之因緣，當為汝說。
時諸大眾聞是法已，咸皆歡喜，信受奉行。