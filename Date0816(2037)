右伏以尊者放光明，指八祥六勝之地；育王捧舍利，現十洲三島之區。個是釋迦古道場，直須覺士正丈室，選從四眾，斷自九重，虛堂愚公長老禪師，慧海慈航，宗門心印。堂虛貯明月，絕無片點塵埃；林邃撼清風，掃盡諸般障礙。遍主淅，情閑巖樹看愈好，室靜磵泉聞轉幽。
行禮到大慈，請上堂：見不見之形，對揚有準；察不察之色，撈摝無垠。若能轉向那邊，鴉飛不度，不以形器拘，不以色塵礙，自然超諸圣廛，出大方表，溪山云月，處處同歸；水鳥樹林，互相顯發。然雖如是，爭柰我慈峰老子未肯橫點頭在。何故？卓主丈，壺中自有佳山水，終不重尋五老峰。
復舉：堂頭物初和尚舉：五祖道：如何是祖師西來意？庭前柏樹子。恁麼會，便不是了也。如何是祖師西來意？庭前柏樹子。恁麼會，方始是。
師云：五祖當時一時落草，自謂土曠人稀，殊不知今日被慈峰老子掐定咽喉，直得無取氣處。育王到此，客聽主裁，只得放過。何故？人情做得，冤家結得。
仗錫和尚至，上堂，舉：盤山似地擎山，不知山之孤峻；如石含玉，不知玉之無瑕。若能如是，是真出家。
師云：盤山其實只要出家兒萬法不相到。山僧昔寄霞谷，與棘林老子也如是，別去一十余年，今日相見亦如是。且道其中意作麼生？卓主丈，如是如是而已矣。
解夏小參：防微杜漸，深切著明，也是無風匝匝之波。更若立制安居，何異破珠求影？衲僧家智游象外，妙入環中，點破生佛未興，不落古今窠臼。說甚麼鰻湫濬潔，玉幾高寒，直饒舉得頭來，早是枯桑變水。育王恁麼告報，不出常情。只如克期取證一句，又作麼生？卓主丈，善學柳下惠，終不師其跡。
復舉：云門示眾：平地上死人無數，出得荊棘林者是好手。時有僧出云：恁麼則堂中第一座有長處也。門云：蘇嚧蘇嚧。
師云：云門大似任公子設以五十犗，投竿釣東溟。山僧尋常善於包荒，不欲宣人之過。因甚如此？擊拂子，何官無私？何水無魚？
次日，上堂：長期百二十日，短期九十日。夏月蟲蟻多，黃面老子恐爾東走西走，殺生害命，故立制以禁之。今朝期滿，鄮峰門下未嘗有一人敢容易下腳。何故？卓主丈，恐蹈著犯突吉羅罪。
徑山石溪和尚遺書至，上堂：雞足峰前，黃梅渡口，逗到冷泉幾掣肘。若謂凌霄非正傳，畢竟衣法屬誰手？野犴貧不得，一人要富富不得。要知貧富不相當，且請各歸本位立。
達磨大師忌拈香，赤幡隨行，自謂神機莫辯。及到白鷺洲頭，死在老蕭言下，聲沈魏國，影脫孤龕。當法門垂秋之際，痛思已往之蹤，薦此溪毛，少伸追遠，霜飛大野，木落崇崗，膽裂心摧，未話先咽。
冬至小參：一氣潛回，八角磨盤空走；六爻才動，無毛鷂子貼天飛。是他時節因緣，不逐四時消長。衲僧家眼前前地坐在者，直饒向葭灰未動已前會得西川鄧師波東山下左邊底，也未是枯木開花底時節。何故？卓丈，冬不寒，臘後看。
復舉：古德因僧問：如何是冬來事？德云：京師出大黃。
師云：朕聞上古，其風樸略。王言如絲，誰敢不聽？忽有人問鄮山，只向他道：風門海口當風抵浪，也須是個人始得。
新天童自蔣山來，上堂：鏡容鷹爪，面目可憎，掉發南岳，下山教化，從臾檮林，對御講經，不守疆界，干犯清平。滅得中峰正法眼，破沙盆子話方行。
上堂，舉：長生問靈云：混沌未分時如何？云云：露柱懷胎。生云：分後如何？云云：如片云點太清。生云：未審太清還受點也無？云不答。生云：恁麼則含生不來也。云亦不答。生云：直得純清絕點時如何？云云：猶是真常流注。生云：如何是真常流注？云云：似鏡長明。生云：向上還有事也無？云云：有。生云：作麼生是向上事？云云：打破鏡來，與汝相見。
師云：天下具大眼目宗師盡謂打破鏡來，與汝相見，為之極則，殊不知山深水寒，客程稍遠。要知二老膠漆相投，先須會取兩處不答。
除夜小參：舊去新來懶送迎，巖間塚下見枯形。忍成殘臘半宵夢，坐對寒檠兩歲燈。恁麼告報，已落今時。不涉功勳，如何舉似？老僧今夜忍俊不禁，向爆竹未鳴已前與諸人開一條活路子，也教諸人知道來日定是大年朝；其或未然，西河弄獅子。
復舉：米胡訪王常侍，值判事次，常侍才見，舉筆示之，胡云：還判得虛空麼？侍擲筆歸宅堂，米胡致疑。次日，憑華嚴置茶，設問：米胡和尚有何言句，不得相見？侍云：獅子咬人，韓獹逐塊。米胡聞得，出來，大笑云：我會也。侍云：試道看。胡云：請常侍舉。侍乃舉起一只箸。胡云：野狐精！侍云：者漢徹也。
師云：米胡當時才見舉筆，便入客位，管取為席上之珍；無端再設茶筵，累他華嚴腦門著地。只如常侍道：者漢徹也。那里是他徹處？試下一轉語看。
正旦上堂：時遷物換，革故鼎新。土膏未動，商量打春。太公有意垂釣，夫子無心獲麟。
上堂，舉：藥山與道吾、云巖游山次，見樹兩株，一枯一榮，山乃問：榮者是？枯者是？云巖云：榮者是。山云：若恁麼，一切處光明燦爛去。道吾云：枯者是。山云：若如是，則一切處放教枯淡去。忽高沙彌至，山亦如是問，彌云：榮者從他榮，枯者從他枯。山乃顧道吾、云巖，云：不是，不是。
師云：藥山道個不是不是，減他道吾、云巖多少威光。
上堂：各各本有靈覺妙明真體，但以己見所障，不能橫戈直造不疑之地。蓋由淬勵之工不切，所以墮在滲漏。作麼生得靈監現前去？老僧不惜眉毛，與汝諸人去此見障。擲下主丈。
因事上堂：天之有云也，可以蔽日月，降甘雨；地之有水也，可以濟舟楫，潤焦枯；人之有心也，可以興禍福，制剛柔。三才既明，理歸一揆。所以然者，何也？卓主丈，大鵬展翅蓋十洲，籬邊燕雀空啾啾。
上堂，舉：趙州聞沙彌喝參，州云：侍者！教伊去。沙彌珍重便行。州謂旁僧云：沙彌得入門，侍者在門外。
師云：逼生蠶作繭則易，要特牛產兒較難。
師寶佑戊午六月十四日罹難，七月十三日恭奉圣旨，與免無辜。謝事上堂：都省羅太尉繳上謹奏以謝。去時曉露消袢暑，歸日秋聲滿夕陽。恩渥重重何以報？望無云處祝天長。
師於景定元年八月二十五日入寺。
上堂，僧問：曇花易見，知識難逢，學人上來，請師祝圣。
答云：突出威音那畔看。
問云：寶壽開堂，三圣推出一僧，寶壽便打。此意如何？
答云：劍合路雖險，夜行人更多。
問云：三圣云：恁麼為人，非惟瞎卻者僧眼，瞎卻鎮州一城人眼去在。寶壽擲下主丈，便歸方丈。又作麼生？
答云：更把金鍼密密縫。
問云：和尚今日開堂祝圣，忽有人推出一僧，又作麼生？
答云：燒牛屎香供養他，未為分外。
問云：因甚如此？
答云：蓋他是本色衲子。僧禮拜。
師乃云：天理好還，是處溪山舒笑眼；群心響應，信知此道不誣人。所以真不掩偽，曲不藏直，自然草偃風行，太平得路。只如親到柏巖一句又作麼生？卓主丈，青松不礙人來往，野水無心自去留。
復舉：須菩提巖中宴坐，諸天雨華贊嘆，尊者云：空中雨華贊嘆，復是何人？云：我是梵天。尊者云：汝云何贊嘆？天云：我重尊者善說般若波羅蜜多。尊者云：我於般若未曾說一字，汝云何贊嘆？天云：尊者無說，我乃無聞，無說無聞，是真說般若波羅蜜多。又復動地雨華。雪竇云：避喧求靜處，世未有其方。他在巖中宴坐，也被者一隊漢涂糊伊。更有者老把不住，問云：空中雨華贊嘆，復是何人？早見敗闕了也。我重尊者善說般若波羅蜜多，惡水驀頭潑。我於般若未曾說一字，草走。尊者無說，我乃無聞，識甚麼好惡？總似者般底，何處有今日？復召大眾云：雪竇幸是無事人，爾來者覓個甚麼？以拄杖一時趁下。
師云：雪竇雖不善其兵機，要且暗合孫吳。今日柏巖開堂祝圣，因甚無人雨華供養？擊拂子，賊不入慎家之門。
開爐上堂，舉：古德道：法昌今日開爐，行腳僧無一個，惟有十八高人，緘口圍爐打坐。
師云：法昌解使不由家富貴，風流豈在著衣多？柏巖今日開爐，不用聚集泥像，暗地里勝他一籌。何故？版齒生毛老古錐，夜深聽水爐邊坐。
謝首座上堂，卓主丈，死盡天下衲子偷心，方稱此題目。卓主丈，死盡天下衲子偷心，轉向那邊，猶墮功勳邊事。作麼生得恰恰相應去？卓主丈，人天眼目，堂中上座。
正旦上堂：一年又一年，循環數不足。本分面上人，猶如隔羅縠。惟有南極老人扣天鼓三下，望北闕而祝。何故？卓主丈，愿我王萬福！
師景定五年正月十六日入寺。
指山門，外闔不閉，跨天下而無蘄。會得，許爾陞其堂，入其室。
指佛殿，巍巍萬德之尊，卷舒出沒，方便惟多，是汝諸人因甚不見如來頂相？咄！只緣太近。
黃示眾云：世尊三昧，金口玉音親付囑；紫泥芝檢，九重城鳳銜來。再沾雨露之恩，光闡法門之盛，聲前妙證，聳動群心。
諸山疏，煙慘淡，石玲瓏，面面廝覷，千峰萬峰，一團和氣在其中。
指法座，法以空為座，舉步則釋迦在前，彌勒在後，且道中間底說甚麼法？驟步登座。
師陞座，拈香云：此一瓣香，爇向爐中，恭為祝延今上皇帝圣躬萬歲！萬歲！萬萬歲！陛下！恭愿天基永茂，舜日長明，載歌周雅之詩，三聽華封之祝。
次拈香云：此一瓣香，爇向爐中，恭為中宮皇后圣躬萬福；此一瓣香，恭為皇太子殿下增崇福壽；此一瓣香，奉為太傅宮師樞使、大丞相國公、大參相公、大參相公萬邦之春色；此一瓣香，奉為判府安撫、提領大卿、都運殿撰大卿洎郡縣官僚，同增祿算。
次拈香云：此是門司提舉太尉恭奉圣旨送入寺，問趙州八十行腳因緣，用資祿算。此香多是貴買賤賣，罕遇南番舶主，今日人天普會，不敢囊藏，爇向爐中，奉為前住安吉州道場山護圣萬歲禪寺先師運庵和尚，用酬法乳。
師歛衣就座，乃云：大覺世尊在靈山會上，以人天性命之道付囑國王、大臣、有力檀那外護流通，毋令斷絕。今則人天普會，祝圣開堂，莫有領得此旨者麼？
時有僧問：頂門具眼耀乾坤，聲價轟轟四海聞。丞相面承天子問，九重飛詔出深云。中興祖道，正在茲時，一句投機，愿聞祝圣。
師云：南山朝北闕，夜夜睹明星。
僧云：只將一味無心法，仰祝堯天舜日明。
師云：風靜日月正，雪晴天地春。僧禮拜。
師乃云：春入湖山，先放花明御苑；人歸上國，南山鶴唳青松。壯皇都人杰地靈，窺紫府洞天風月，透聲透色，絕類離倫。不妨垂手入鄽，畢竟難逃至化，且望闕酬恩，如何祝贊？擊拂子，版圖遠奏堯天闊，萬物呈祥樂圣情。
復舉：本朝太宗皇帝因僧朝見，帝賜坐，問云：卿甚處來？僧奏云：廬山臥云庵。帝云：臥云深處不朝天，因甚到者里？僧無對。後來雪竇明覺大師代云：難逃至化。
師云：明覺固是食息不忘，當時若問臣僧：臥云深處不朝天，因甚到者？但鞠躬近前奏云：請陛下高垂天監。管取皇情大悅。
當晚小參，僧問：佛法混濫，無甚今日。正人一出，天道好還。如何是為人底句？
師云：劍握甑人手。
僧云：只如德山小參不答話，趙州小參要答話，此意如何？
師云：布袋鄭頭相似重。
僧云：學人今夜小出大遇。
師云：爾得個甚麼？僧便喝。
師云：果然。僧禮拜。
師拈主丈云：者里便是妙高孤頂，何須別峰相見？風颼颼，水冷冷，衲僧家蹉眼不得。若說隔江招手，便乃橫趨，已是落他影子；更言今夜答話不答話，漫天網子，阿誰不知？既知得分曉，只如都城有十二座門，從朝至暮，車馬駢闐，衣冠文物，出入無間，且道各各所持者何事？若也知得，今夜相見，功不浪施。其如不然，卓主丈，凌空鐵塔鎮長存，夜深誰聽風甌語？
復舉：慈明因泉大道來參，明云：片云橫谷口，游人何處來？泉云：夜來何處火，燒出古人墳？明云：未在，更道。泉便作虎聲，明打一坐具；泉推倒慈明，明亦作虎聲。泉退身笑云：我參七十余員善知識，惟師可以繼得臨際正宗。
師云：叢林中往往道：慈明當時末後更與一喝，使泉大道無立地處。是則是，殊不知有際天之洪濤，可以容吞舟之魚。夜深，久立。
結夏小參：竺土大仙於九夏之月布漫天網子，籠絡天下衲僧，謂之禁足護生，克期取證。致於南山內堂外堂排單下搨，個個如生鐵橛，捱得期滿，各人要個禪鈔子以憑賞勞。雖然，忽若有個漏網底，向未立制已前，山邊水邊說東話西，驀然蹉口道著爺名，又作麼生？急急出來，下一轉語。卓主丈云：收功較易，補過較難。
復舉：雪峰領眾到浮江，乃問云：欲寄二百僧過夏，得否？浮江以主丈畫一畫，云：著不得。
師云：好峭互陳，對面千里，有人寄僧，過夏南山，大開東合。何故？彼此出家兒。
師於咸淳元年八月二十五日辰初進寺，指山門，此山無路，及門者誰？會得擺手同歸；不然，隨我來。
佛殿，釋迦掩室於摩竭，因甚坐在者？炷拜勤渠，齊之以禮。
方丈，虎頭燕頷，鳥嘴魚腮，盡向者納欵。且道者是甚麼所在？卓主丈。
黃，有意退欄，無心耕牧。九重降勅，如萬國春回；一道恩光，似千日并照。法門騰煥，巖壑生秋。
府疏，日出而作，日入而息，熙熙然如登春臺，且道承誰恩力？拈起疏云：聽。
諸山疏，出山而見，入戶而知。雞棲鳳巢，鄰壁之輝，何必區區點綴伊。
山門疏，勤儉起家，叢林麟鳳。入門一見，和氣可掬，知心不在頻叮囑。
法座，諸佛出世，祖師西來，總離者座子不得。若信得及，各自散去；不然，更登一遍，供養諸人。
師陞座，拈香云：此香爇向爐中，恭為祝延今上皇帝圣躬萬藏謝。驀然有個漢出來道：老師情量未脫，被二十四氣使得七顛八倒。山僧只得休去。何故？家肥生孝子，國霸有謀臣。
復舉：馬大師問藥山：子近日見處如何？山云：皮膚脫落盡，唯有一真實。祖云：子之所得，可謂協於心體，布於四肢。既然如是，何不將三條篾束取肚皮，隨處住山去。山云：某是何人，敢言住山？祖云：未有長行而不住，未有長住而不行，欲益無所益，欲為無所為，宜作舟航，勿久住此。
師云：馬大師借手行拳，咒詛他家兒女。且道藥山因甚不肯承嗣馬祖？出來下一轉語看。不然，來夜請首座對眾說破。
謝首座上堂：佛祖慧命，危若懸絲，不求開士垂范後昆，何以挽回叢林元氣？南巖老子鏡空禪師，鏡本無私，因形而顯；空本無跡，因象而彰。要知眾德所歸，慰此群情鶴望。龍驤云起，虎嘯風生。
除夜小參，僧問：年窮歲逼，烏龜上壁，豈不是和尚語？
師云：年老心孤，暫時狼藉。
僧云：還有轉身處也無？
師云：有則有，無爾著腳處。
僧云：大似徑山門下客。
師云：多少人錯領話頭。
僧云：北禪烹露地白牛分歲，和尚今夜將什麼與諸人分歲？
師云：東山下左邊底。
僧云：恁麼則大眾飽德去也。便禮拜。
師云：貪多嚼不細。
師乃云：年窮歲盡，東村王老夜燒錢；臘盡春回，樓上有人頻勸酒。以此發揮佛祖不傳之妙，以此契證衲僧衣下之功，無論革故鼎新，只要知時識節。且結交頭一機，如何顯露？卓主丈，惟愛清臺新歷日，懶觀韓子送窮文。