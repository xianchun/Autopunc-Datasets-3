若非我我見，於五見何見攝？何見所斷？
答：有身見攝，見苦所斷。
問：何謂非我？
答：一切法。
問：何緣外道於彼計我？
答：愚去來等作用事故。
彼作是念：若無我者，誰去、誰來、誰住、誰坐、誰屈、誰申、誰起、誰臥，誰見、聞、嗅、甞、觸、憶識？以有我故，有此等事。故諸外道於彼計我。
此中，有身見攝者：顯彼自性，於五取蘊執有我故。
見苦所斷者：顯彼對治，見苦諦時永斷彼故，餘如前說。
問：薩迦耶見有二行相，謂我行相、我所行相，即是我見、我所見攝，何故此中唯說我見，非我所見？
答：是作論者意欲爾故，乃至廣說。
有作是說：亦應說彼，而不說者，應知此中是有餘說。
復有說者：此中，已說我見故，應知亦說我所見。所以者何？以有我故，得有我所；以有我見故，得有我所見；以有己見故，得有己所見；以有五我見故，得有十五我所見；以有我愛故，得有我所愛；以有我愚故，得有我所愚。
有餘師說：我見是根本、是顛倒性故，此中偏說；我所見非根本、非顛倒性故，此中不說。
問：善說法者亦說：諸法常，有實體、性、相、我事，而非惡見；何故外道說有實我，便是惡見？
答：我有二種：一者、法我，二者、補特伽羅我。
善說法者唯說實有法我，法性實有，如實見故，不名惡見。
外道亦說實有補特伽羅我，補特伽羅非實有性，虛妄見故，名為惡見。
問：何故不說我非我見？
答：我實非有，若見非我便為正見；此中唯說諸惡見趣，是故不說我非我見。
若非因因見，於五見何見攝？何見所斷？
答：非因謂因，戒禁取攝，見苦所斷。
問：何謂非因？
答：自在天等不平等因。
問：何緣外道非因謂因？
答：親近惡友，聞說自在、自性、士夫、時、方、空等生諸法故。
如農夫等秋多收實，便作是言：私多未度天等所與。若生男女，復作是言：是難陀等天神所與。信自在者，若生男女，便作是言：毘瑟拏天、矩陛羅等天神所與。如是等類非因計因。然有情數各別業生，非有情數共業所生，非自在等邪因所生。
此中，非因謂因，戒禁取攝者，顯彼自性，執非親正因為親正因故。
然戒禁取略有二種：一、非因計因，二、非道計道。此中但說非因計因。
見苦所斷者，顯彼對治，見苦諦時永斷彼故，餘如前說。
問：何故此見非見集斷？
答：果處轉故。
問：非因謂因者，亦謗諸法因，何故此見非邪見攝？
答：無行相轉，名為邪見；此有行相轉故，不名邪見。
復有說者：壞實事轉，名為邪見；此乃增益轉故，不名邪見。
尊者世友作如是言：若撥無因，名為邪見；此非因計因故，不名邪見，於非正因謂正因故。
若因非因見，於五見何見攝？何見所斷？
答：邪見攝，見集所斷。
問：何謂為因？
答：業、煩惱等。
問：何緣外道執內、外事無因而生？
答：不了內、外緣起法故。彼作是念：誰掘河海？誰積山原？誰纖棘刺？誰畫禽獸？准此一切皆無因生，故彼頌言：
誰掘河海積山原？誰纖棘刺畫禽獸？世無自在能作者，故知一切皆無因。
此中，邪見攝者：顯彼自性，誹謗諸法所從因故。
見集所斷者：顯彼對治，見集諦時永斷彼故；餘如前說。
問：何故此中謗因邪見，見集所斷；中說謗因邪見，見集、道斷？
答：是作論者意欲爾故，乃至廣說。
復次，此非了義說，彼是了義說；此有餘意趣，彼無餘意趣；此說有餘緣，彼說無餘緣；此說依世俗，彼說依勝義。
復次，此說少分因，彼說一切因；此唯說苦因，彼說苦及非苦因；此唯說顛倒因，彼說顛倒及非顛倒因；此唯說生果因，彼說生果、不生果因。
復次，謗集邪見，撥無因體，亦撥因義；謗道邪見，唯撥因體，不撥因義。言涅槃無因，是正非邪故。
此中，唯說謗因邪見，故見集所斷，非見道所斷。
若有無見，於五見何見攝？何見所斷？
答：邪見攝，此有四種：若謂無苦，見苦所斷；若謂無集，見集所斷；若謂無滅，見滅所斷；若謂無道，見道所斷。
問：何謂為有？
答：四聖諦。
問：何緣外道撥無四諦？
答：彼執有我故，便撥無四諦。
彼作是言：色等五蘊是我，非苦，便撥苦諦；我無有因，便撥集諦；我常不滅，便撥滅諦；我無對治，便撥道諦。
如善說法者，知色等五蘊是苦，非我，便信苦諦；此苦有因，便信集諦；此苦可滅，便信滅諦；苦有對治，便信道諦。
此中，邪見攝者：顯彼自性，撥無實有四聖諦故。
此有四種，廣說乃至若謂無道，見道所斷者：顯彼對治，見四諦時永斷彼故；餘如前說。
應知此中，謗苦諦者，有二種謗：一、謗物體，二、謗果義。
謗集諦者，有二種謗：一、謗物體，二、謗因義。
謗滅諦者，唯謗物體，不謗果義。有作是說：亦謗果義。
謗道諦者，唯謗物體，不謗因義。有作是說：亦謗因義。有作是說：亦謗因果。有作是說：謗道諦者，唯謗作用。
問：何故邪見不緣虛空及非擇滅？
答：若法是蘊、是蘊因、是蘊滅、是蘊對治，邪見則緣。
虛空、非擇滅非蘊、非蘊因、非蘊滅、非蘊對治，故彼不緣。
復次，若法是苦、是苦因、是苦滅、是苦對治，邪見則緣；虛空、非擇滅非苦、非苦因、非苦滅、非苦對治，故彼不緣。如苦、苦因等，應知病、癰、箭、惱、重擔，及彼因等亦爾。
復次，若法是雜染、清淨事，邪見則緣；虛空、非擇滅，非雜染、清淨事，故彼不緣。
復次，若法是無漏正見所緣，邪見則緣；虛空、非擇滅非無漏正見所緣，故彼不緣。如無漏正見對治邪見；應知無漏智、明、決定、信等，對非智等亦爾。
復次，若法如此岸、彼岸、中流、船筏，邪見則緣；虛空、非擇滅非如此岸、彼岸、中流、船筏，故彼不緣。
復次，若法有因果義，邪見則緣；虛空、非擇滅無因果義，故彼不緣。
復次，若法是欣厭事，邪見則緣；虛空、非擇滅非欣厭事，故彼不緣。
復次，若法能為損益，邪見則緣；虛空、非擇滅不能損益，故彼不緣。
問：撥無虛空、非擇滅者，為緣何法？
答：即緣虛空、非擇滅名。所以者何？撥無彼者無深重心，如謗雜染、清淨事故。
問：此是何智？
答：此是欲界修所斷中無覆無記邪行相智。
然諸有者，有說二種：
一、實物有，謂蘊、界等。
二、施設有，謂男、女等。
有說三種：
一、相待有，謂如是事，待此故有，待彼故無。
二、和合有，謂如是事，在此處有，在彼處無。
三、時分有，謂如是事，此時分有，彼時分無。
有說五種：
一、名有，謂龜毛、兔角、空花鬘等。
二、實有，謂一切法各住自性。
三、假有，謂瓶、衣、車乘、軍、林、舍等。
四、和合有，謂於諸蘊和合施設補特伽羅。
五、相待有，謂此、彼岸，長、短事等。
若無有見，於五見何見攝？何見所斷？
答：此非見，是邪智。
問：此若非見，云何乃言：若無有見？
有作是說：此中應言：若無有見，於五見何見攝？何見所斷？答：有身見攝，見苦所斷。
復有說者：此中應言：若無有慧，於五見何見攝？何見所斷？答：此非見，是邪智。
或有說者：此中應言：若無有見，此非見，五見中不說故？
如是說者：應如文說。所以者何？為問答故。為成問答，雖無此理，而作是說。如作是問言：三無漏根、諸無為法，是幾隨眠之所隨增？答言：無有隨眠隨增。此亦如是。
問：此邪智是何？
答：此是欲界修所斷中無覆無記邪行相智。如於杌起人想，及於人起杌想；於非道起道想，於道起非道想，如是等。
有餘師說：如是邪智亦有染污，能起慢類，梵王住此，作如是言：我是大梵，諸梵中尊，我能造化、能生世間，為世間父。此說非理！所以者何？見所斷心不能發起身、語業故。
由此，前說於理為善。謂是欲界修所斷中，無覆無記邪行相智。
問：若爾，所說，當云何通？如說：云何邪智？謂染污慧。
答：邪智有二種：一、染污，二、不染污。
染污者，無明相應；不染污者，無明不相應，如於杌起人想等。
染污者，聲聞、獨覺俱能斷盡，亦不現行；不染污者，聲聞、獨覺雖能斷盡，而猶現行，唯有如來畢竟不起，煩惱、習氣俱永斷故，由此獨稱正等覺者。
染污邪智，由勝義故，名為邪智；不染污者，由世俗故，得邪智名，非由勝義，煩惱、邪法不相應故。
後中所說邪智，是勝義者；今說世俗故不相違。
頗有一智知一切法耶？
如是等章及解章義，既領會已，次應廣釋。
問：何故作此論？
答：為止他宗、顯己義故。
謂或有執心、心所法能了自性，如大眾部。
彼作是說：智等能了，為自性故，能了自、他；如燈能照，為自性故，能照自、他。
或復有執心、心所法能了相應，如法密部。
彼作是說：慧等能了相應受等。
或復有執心、心所法能了俱有，如化地部。
彼作是說：慧有二種，俱時而生：一、相應，二、不相應。相應慧知不相應者，不相應慧知相應者。
或復有執補特伽羅能了諸法，如犢子部。
彼作是說：補特伽羅能知，非智。
為止如是他宗異執，顯自所說諸心、心所不了自性、相應、俱有；補特伽羅性不可得，故作斯論。
復次，勿為止他及顯己義，然諸法相，理應分別，饒益有情，故造斯論。
頗有一智知一切法耶？
答：無。
若此智生一切法非我，此智何所不知？
答：不知自性及此相應、俱有諸法。
此中，不知自性者，即止大眾部執。
不知相應諸法者，即止法密部執。
不知俱有諸法者，即止化地部執。
言智能知，即止犢子部執。
又於此中，有問、有答，有難、有通。
頗有一智知一切法耶者，是問。
答：無者，是答。
若此智生一切法非我，此智何所不知者，是難。
答：不知自性及此相應、俱有諸法者，是通。
問：此中，誰問？誰答？誰難？誰通？
答：分別論者問，應理論者答；分別論者難，應理論者通。
有說：弟子問，師答；弟子難，師通。
有說：此中無別現問難者，但本論師為辯法相，假設賓主。
此中，一智者，謂一剎那智；由此，不知自性、相應、俱有諸法。
若作是問：於十智中，頗有一智知一切法耶？
應答言：有。謂世俗智。
如是問：於九、八、七、六、五、四、三、二智中，頗有一智知一切法耶？
答：有。謂世俗智。
若即於此世俗智中，作如是問：頗二剎那頃知一切法耶？
答：有。謂此智初剎那頃，除其自性、相應、俱有，餘悉能知；第二剎那，亦知前自性、相應、俱有法。故答言有。
今此唯問一剎那智，故答言無。
問：何緣自性不知自性？
答：勿有因、果，能作、所作，能成、所成，能引、所引，能生、所生，能屬、所屬，能轉、所轉，能相、所相，能覺、所覺無差別過，是故自性不知自性。
有說：自性於自性，無益無損、無養無害、無成無壞、無增無減、無聚無散、無因、無等無間、無所緣、無增上，諸法自性不觀自性，但於他性能作諸緣，是故自性不知自性。
有說：世間現見指端不自觸，刀刃不自割，瞳子不自見，壯士不自負，是故自性不知自性。
尊者世友說曰：
何故自性不知自性？
答：非境界故。
復次，若自性知自性者，世尊不應安立二緣生於六識，謂眼及色為緣生眼識，乃至意及法為緣生意識。
復次，若自性知自性者，世尊不應安立三和合觸，謂眼及色為緣生眼識，三和合故觸，乃至廣說。
復次，若自性知自性者，世尊不應安立邪見，謂彼邪見若能自知我是邪見，便為正見。如說：邪見若能自觀是邪見者，應名正見，非謂邪見。
復次，若自性知自性者，不應建立惡心遍體皆是不善，以了自體，非邪僻故。
復次，若自性知自性者，不應建立能取、所取，能知、所知，能覺、所覺，境、有境，行相、所緣，根、根義等。
復次，若自性知自性者，則四念住應無差別，以身念住即法念住，乃至心念住即法念住故。
復次，若自性知自性者，四聖諦智應無差別，以苦智即道智，乃至滅智即道智故。
復次，若自性知自性者，則宿住隨念智應不說有，以彼即知現世事故。
復次，若自性知自性者，則他心智應不說有，以彼亦知自心所故。
大德說曰：
若自性知自性者，則應不知他性，於自性轉故；若自性知他性者，則應不知自性，於他性轉故。
若知自性及他性者，云何而知？如知自性是自性，知他性亦爾耶？如知他性是他性，知自性亦爾耶？
若如知自性是自性，知他性亦爾者，則知自性是自性，可是正；知他性是自性，應是邪。
若如知他性是他性，知自性亦爾者，則知他性是他性，可是正；知自性是他性，應是邪。
若爾，應無邪正二智體相差別。
若一時知自性是自性、知他性是他性者，則應一智有二解用！解用別故，體亦應別！體既各別，應非一智！一有情身，二智並起，不應正理！
勿有此失！是故自性不知自性。
問：若爾，大眾部所說喻云何通？
答：不必須通，彼非素怛纜、毘奈耶、阿毘達磨攝故。又不可以世俗現喻難賢聖法，賢聖法異，世俗法異故。
若必須通，應說喻過；喻既有過，所喻不成。
如燈無根、無所緣慮、非有情數，智亦應爾；如燈是色極微所成，智亦應爾──既不如是，云何為喻？
又彼許燈是照性不？
若是照性，復何須照？
若非照性，體應是闇，不應名燈，破闇名燈，寧非照性？
故不應執燈能自照。
由此，所喻亦不得成。
問：何緣不知相應諸法？
答：同一所緣俱時轉故。謂一有情心心所法於一境界俱時而轉，理無展轉互相緣義。
譬如多人集在一處，或同觀下，或共觀空，理必不能互相見面；心心所法亦復如是。
若智能知相應受者，彼受為能緣自體不？
若緣自體，則有前說緣自性過。
若不能緣，則心心所應俱時起、不同所緣──勿有此失！
故不能知相應諸法。
問：何緣不知俱有諸法？
答：極相近故。
如籌霑取安繕那藥置於眼中，極相近故，眼不能見；此亦如是。
問：何等名為俱有諸法？
答：此隨轉色，及此隨轉不相應行。
西方諸師作如是說：與慧俱生諸蘊相續自身攝者是俱有法。
彼說非理！
所以者何？
若爾，眼識應不能取自身諸色；餘識亦爾。
彼作是說：五識能取自身中境，意識不能。
若爾，意識應不能取一切境界──便為非理！
復有餘過：苦法智忍應不現觀自身俱生諸蘊相續──若爾，便為於自諦境少分現觀。
彼作是言：苦法智忍於自諦境少分現觀，亦無有失，苦法智生盡現觀故；如道法智忍於自諦境雖少分現觀而無有失，道法智生盡現觀故。
彼言非理！
所以者何？
苦、道現觀義各異故。
謂欲界繫見道所斷一一邪見總謗一切法智品道；道法智忍設唯於一法智品道得現觀者，亦能總斷能謗邪見，況除自性、相應、俱有，餘並現觀！
薩迦耶見於五取蘊執我我所，或總、或別；苦法智忍若於自諦不盡現觀，應有別緣薩迦耶見，爾時不斷不現觀彼所執境故。
薩迦耶見若不斷盡，彼為上首見苦所斷諸餘煩惱亦應不斷！若爾，不應名於自諦得真現觀！若於苦諦不得現觀，於集、滅、道亦應不得，如是便無究竟解脫！勿有此過！故不應說苦法智忍不觀自身俱生諸法。
又若爾者，便與本論前說相違。如說：若緣此法起苦法智忍，即緣此法起世第一法。世第一法既能總緣欲界五蘊，苦法智忍何為不能？
是故應知前說為善。
問：補特伽羅何緣不知？
答：彼如兔角不可得故。謂一切法無我、有情、補特伽羅、命者、生者、能養育者、作者、受者，唯空行聚，是故無有補特伽羅能知諸法。
頗有一識了一切法耶？乃至廣說。
問：何故作此論？
答：為止他宗、顯己義故。
謂或有執識即是智，唯長一字，所謂毘字。
為止彼宗，顯識與智其體各別，如契經言：智相應識。
或執六識各別所緣。如五識身所緣各別，如是意識但緣法處。
為止彼宗，顯示意識緣十二處，如契經說：一切皆是意識所緣。
或有執智緣一切法，識不能爾。
為止彼宗，顯識與智俱能總、別緣一切法。
或有執智緣自相、共相，識唯緣自相。
為止彼宗，顯智與識俱緣二相。
或有執智緣同分、不同分境，識唯緣同分境。
為止彼宗，顯智與識俱緣二分。
或有執智緣三世境及非世境，識唯緣現在境。
為止彼宗，顯智與識俱緣三世及非世境。
或有執智通緣五蘊及非蘊境，識唯緣色。
為止彼宗，顯智與識俱緣五蘊及非蘊境。
或有執智緣自相續及他相續，識唯緣自相續。
為止彼宗，顯智與識俱緣自、他。
或有執智緣內外處，識唯緣外處。
為止彼宗，顯智與識俱緣內、外。
或有執智緣有漏、無漏，識唯緣有漏。
為止彼宗，顯智與識俱緣二種。
或有執智緣有為、無為，識唯緣有為。
為止彼宗，顯智與識俱緣二種。
或有執智唯是道支，識唯是有支，如犢子部，以契經說：正見是道支、行緣識故。
為止彼宗，顯智與識俱通二支，但隨強說。
或有執智與識不俱，如譬喻者。
為止彼宗，顯智與識有俱時生。
由此因緣，故造斯論。
問：何故此中智後說識？
答：是作論者意欲爾故，乃至廣說。
有說：此是經論舊法。
謂契經說：尊者摩訶俱瑟恥羅往詣尊者舍利子所，先問：智者，何故名智？後問：識者，何故名識？舍利子言：能知故名智，能了故名識。
品類足論先說所知，後說所識，先說智門，後說識門。
達磨難提亦作是說：若於是處有智、識轉，當知必有勝事成辦。故此亦於智後說識。
有說：俱是根本法故。謂一切清淨品中智為根本，一切雜染品中識為根本，清淨品勝，是故前說。
有說：俱是上首法故。如契經說：明為上首，無量善法皆得生長；識為上首，諸雜染法皆得生長。諸善法勝，是故前說。
有說：俱是所依趣故。如契經說：應依趣智，不依趣識。又說：五根各別所行、各別境界，意根於彼所行、境界俱能領受，意根皆為彼所依趣。智依趣勝，是故前說。
有說：俱是有所緣故。十二處中，二有所緣，謂意處、法處。此中，說智，即總顯有所緣法處；說識，即顯意處。法處法多，是故前說。
有說：此中說心、心所法故。謂若說智，則總顯諸心所法；若說識，則顯心。心所法多，是故前說。
頗有一識了一切法耶？
答：無。
若此識生一切法非我，此識何所不了？
答：不了自性及此相應、俱有諸法。
此中，破執、問答、難通、釋本文等，准前應說。
問：此中所說緣一切法非我行相，由何契經知有如是緣一切法非我行相耶？
答：如契經說：若時以慧觀一切法非我，爾時能厭苦，是道得清淨。
由此契經，知有如是緣一切法非我行相。
問：此經為說緣一切法非我行相、為說緣苦諦非我行相耶？
設爾，何失？
若說緣一切法非我行相者，云何復言爾時厭苦？
若說緣苦諦非我行相者，云何說觀一切法非我？
有作是言：此經中說緣一切法非我行相。
問：云何復言爾時厭苦？
答：此頌前半說緣一切法非我行相，後半說緣苦諦非我行相。
有說：前半說修觀時，後半說現觀時。
有說：前半說聞、思、修所成慧，後半唯說修所成慧。
有說：前半說有漏慧，後半說無漏慧。
如有漏、無漏，世間、出世間、有味、無味、耽嗜依、出離依、墮界、不墮界、順取、非順取，應知亦爾。
有說：前半說同相作意，後半說別相作意。
有餘師說：此經但說緣苦諦非我行相。
問：云何說觀一切法非我？
答：一切有二種，謂一切一切、少分一切。此中但說少分一切。
餘處亦說少分一切，如世尊說：一切熾然。非無漏法有熾然義；此中亦爾。此中雖不說緣一切法非我行相，而餘經說，如世尊說：一切行無常，一切法無我，涅槃寂靜。
評曰：隨有經證或無經證，然決定有緣一切法非我行相，謂瑜伽師於修觀位起此行相。故此中說。
問：亦有空行相能緣一切法，此中何故不說耶？
答：是作論者意欲爾故，乃至廣說。
有說：應說而不說者，當知此義有餘。
有說：非我行相其義決定，是故偏說。
謂空行相義不決定──以一切法有義故空，約他性故；有義故不空，約自性故。非我行相無不決定，以約自、他俱無我故。
由此，尊者世友說言：我不定說諸法皆空，定說一切法皆無我。
問：若非我行相與空行相俱能緣一切法者，此二行相有何差別？
答：非我行相對治我見，空行相對治我所見。
如對治我見、我所見，對治己見、己所見、五我見、十五我所見、我行相、我所行相、我執、我所執、我愛、我所愛、我愚、我所愚，應知亦爾。
有說：觀蘊非我，是非我行相；觀蘊中無我，是空行相。
如觀蘊非我、蘊中無我，觀界、界中，觀處、處中，應知亦爾。
有說：於非有觀非有，是非我行相；於有觀非有，是空行相。
有說：於無觀無，是非我行相；於有觀無，是空行相。
有說：觀自性空，是非我行相；觀所行空，是空行相。
有說：觀體不自在，是非我行相；觀內無士夫，是空行相。
是謂二種行相差別。
問：何故有漏非我行相緣一切法，無漏非我行相唯緣苦諦耶？
答：有漏非我行相，非煩惱對治故，能緣一切法；無漏非我行相，是煩惱對治故，不緣一切法，非一切法順煩惱性故。
有說：有漏非我行相，非顛倒對治故，能緣一切法；無漏非我行相，是顛倒對治故，不緣一切法，非一切法順顛倒性故。
有說：有漏非我行相，無分齊緣故，若緣一切法；無漏非我行相，有分齊緣故，不緣一切法，緣我見境為非我故。
有說：有漏非我行相，修觀時勝故，能緣一切法，以修觀時觀一切法為非我故；無漏非我行相，現觀時勝故，不緣一切法，以現觀時但緣苦諦為非我故，現觀位中別觀諦故。
由此因緣，有漏非我行相能緣一切法，無漏非我行相但緣苦諦。
問：有漏非我行相亦不能緣一切法，以不能緣自性、相應、俱有法故，
云何乃言緣一切法？
答：依多分說，故無有過。謂所緣者，猶如大地、四大海水、蘇迷盧山、太虛空量；所不緣者，猶如芥子、大海一渧、妙高一塵、虛空蚊處。故無有失。
有說：以此有漏非我行相二剎那頃緣一切法，故作是說，非如無漏非我行相雖多剎那亦不能緣一切法盡。
有說：有漏非我行相一剎那頃亦緣一切所應緣法，自性、相應、俱有諸法，非所緣故，不應為責。
由此因緣，如是有漏非我行相，雖言一切法皆非我，而非顛倒。
問：緣一切法非我行相，自體是何？
答：慧為自體。
如自體，我、物、相、分、自性亦爾。
已說自體。所以，今當說。
問：何故名為緣一切法非我行相？
答：此慧行一切法起非我相，故名緣一切法非我行相。
界者，此行相唯欲、色界；無色界中亦有此行相而不能緣一切法，後當廣說。
地者，此行相在七地。謂欲界、未至、靜慮中間及根本四靜慮──此則總說。
若別說者，聞所成慧，唯在五地，謂欲界、四靜慮。
思所成慧，唯在欲界。
修所成慧，唯在六地，謂前說七地中除欲界。
四無色地亦有此行相，而不能緣一切法。
謂空無邊處非我行相，緣四無色、彼因、彼滅、一切類智品道，及四無色非擇滅、一切類智品道非擇滅，并一切虛空無為，或欲令是一物、或欲令是多物，此行相盡能緣。
識無邊處非我行相，緣上三無色、彼因、彼滅、一切類智品道，及上三無色非擇滅、一切類智品道非擇滅，并一切虛空無為，或欲令是一物、或欲令是多物，此行相盡能緣。
無所有處非我行相，緣上二無色、彼因、彼滅、一切類智品道，及上二無色非擇滅、一切類智品道非擇滅，及一切虛空無為，或欲令是一物、或欲令是多物，此行相盡能緣。
非想非非想處非我行相，緣非想非非想處、彼因、彼滅、一切類智品道，及非想非非想處非擇滅、一切類智品道非擇滅，并一切虛空無為，或欲令是一物、或欲令是多物，此行相盡能緣。
有餘師說：空無邊處非我行相，緣五地非擇滅，謂四無色、第四靜慮，餘如前說；乃至非想非非想處非我行相，緣二地非擇滅，謂彼自地、無所有處，餘如前說。
評曰：應知此中前說者好。
問：何故無色地無緣一切法非我行相耶？
答：若地中有順決擇分及彼加行相似善根，彼地可有緣一切法非我行相；無色不爾，故彼地無。
有說：若地中有行諦善根，彼地可有如是行相；無色不爾。
有說：若地中有現觀邊世俗智，彼地可有如是行相；無色不爾。
有說：若地中有見道及見道加行，彼地中有如是行相；無色不爾。
有說：若地，觀勝，有此行相；無色，止勝，故彼地無。
所依者，此非我行相，依欲、色界身，初起依欲界身。
行相者，作非我行相。
所緣者，緣一切法。
念住者，是雜緣法念住。
智者，是世俗智。
三摩地俱者，非三摩地俱。
根相應者，三根相應，謂樂、喜、捨。
問：亦有善憂根能緣一切法，何故此行相非彼相應？
答：互相違故。謂此，歡行相轉，彼，慼行相轉，故不相應。
世者，此行相墮三世。
緣三世及離世。
善、不善、無記者，是善。
緣三種。
三界繫、不繫者，欲、色界繫。
緣三界繫及不繫。
學、無學、非學非無學者，是非學非無學。
緣三種。
見所斷、修所斷、不斷者，是修所斷。
緣三種。
緣名、緣義者，名、義俱緣。
緣自相續、他相續、非相續者，三種俱緣。
聞、思、修所成者，通三種。
加行得、離染得、生得者，可言通三種──此則總說。
欲界聞、思所成非我行相，唯加行得。
色界聞所成非我行相，可言加行得，可言生得。
云何可言加行得？
謂若此間於自、共相善修習者，生彼便得；若不爾者，生彼不得。
云何可言生得？
謂雖此間善修習已，若未生彼，終不能得，生彼方得，彼聞所成非我行相必依此間所修加行生彼得故。
色界修所成非我行相，是加行得及離染得，亦可言是生得。
問：若欲界沒，生第二靜慮，第二靜慮沒，生初靜慮，彼得初靜慮非我行相不？
答：若先善修習者，得；不爾者，不得。乃至生第四靜慮亦爾。
問：若欲界沒，生無色界，無色界沒，生初靜慮，彼得初靜慮非我行相不？
有說：不得，以極遠故。
如是說者：若先善修習，得；不爾者，不得。乃至生第四靜慮亦爾。
問：若初靜慮沒，生第二靜慮，第二靜慮沒，生初靜慮，彼得初靜慮非我行相不？
答：若先善修習者，得；不爾者，不得。生餘地亦爾。
問：何等補特伽羅得此行相？為但聖者？為通異生？
有作是說：唯聖者得，非諸異生。
如是說者：異生亦得。
問：異生有二種，謂內法、外法。何等異生得此行相？
有作是說：內法者得，非外法者，彼著我故，不能修習空、無我見。
如是說者：外法異生亦得此行相，然與內別。
謂內法者，亦加行得，亦生得，亦得、亦在身、亦成就、亦現在前；
外法異生，唯生得，而不在身、成就、不現在前，以著我故。
問：云何起非我行相耶？
答：若生欲界，起欲、色界非我行相，俱能緣一切法。
起初靜慮非我行相：不定者，亦能緣一切法；定者，唯緣從初靜慮乃至有頂。
起上三靜慮非我行相，亦唯能緣從初靜慮乃至有頂。
起第二靜慮非我行相：不定者，能緣一切法；定者，唯緣從第二靜慮乃至有頂。
起第三、第四靜慮非我行相，亦唯能緣從第二靜慮乃至有頂。
若生第三、第四靜慮，如理應說。
若生欲界、色、無色界，起無色界非我行相，緣法分齊，如前已說。
問：欲、色二界非我行相，何者緣法多耶？
答：色界非我行相，若不定者，所緣法與欲界等；若定者，則所緣法少於欲界，謂不能緣自隨轉色，欲界非我行相無隨轉色，故能緣一切色。故有說言：有身念住緣一切色，無有受、心、法念住緣一切受、心、法。
問：此緣一切法非我行相，為有漏、為無漏耶？
答：是有漏，非無漏。所以者何？有世俗非我行相尚不能緣一切法，如順決擇分，何況無漏非我行相能緣一切法耶？以此行相別諦緣故。
如諸邪見，尚無一時緣二諦者，況緣多耶？如所對治，能對治亦爾。
問：有漏非我行相能斷煩惱不？
答：不能斷。
問：若爾，聖者何故起耶？
答：令根轉利，入聖道故。
復次，由四緣故，聖者起之：一、為現法樂住故，二、為觀本所作故，三、為遊戲功德故，四、為受用聖財故。
問：此非我行相，為欣作意俱、為厭作意俱耶？
設爾，何失？
若欣作意俱者，云何緣可厭法？
若厭作意俱者，云何緣可欣法？
答：應作是說：欣作意俱。
問：若爾，云何緣可厭法？
答：彼瑜伽師於可欣法生欣尚故；設於無量可厭聚中有一可欣，則生欣樂，何況多耶？如銅錢聚上置一金錢，便於此聚總生欣樂；此亦如是。故無有失。
頗有二心展轉相因耶？乃至廣說。
問：何故作此論？
答：為止他宗、顯己義故。
謂或有執因緣無體。
為止彼宗，欲明因緣實有體性。
或復有執一補特伽羅有二心俱生，如大眾部。
為止彼宗，明一補特伽羅無二心俱生。
或有外道引世現喻執後為前因。
彼作是說：現見泉涌後逼於前，令其涌流，此中後水為前水因；如是諸法行三世時，未來世逼令入現在，現在世逼令入過去，故未來世為現在因，現在復與過去為因。
為止彼宗，欲明後法非前法因。
違內法緣起者，謂應行緣無明，乃至老死緣生；父母因子；眼色因眼識，乃至意法因意識。又應羯邏藍因頞部曇，乃至壯因於老──如是等。
違外法緣起者，謂應種子因芽，乃至花因於果──如是等。
復有大過，謂應未造業而受果，受果已方造業。
其事云何？
應先受苦樂異熟，後造善惡業；先得律儀不律儀果，後受律儀不律儀戒；先墮地獄，後造無間；先作輪王，後造彼業；先得無上正等菩提，然後乃修六到彼岸。
若未作業先受根者，應已作業而便失壞，是則應無解脫出離！
是故不可後為前因。
由此因緣，故作斯論。
頗有二心展轉相因耶？
答：無。
所以者何？
無一補特伽羅非前非後二心俱生；又非後心為前心因。
此中，無者，即止撥無因緣實體。謂無二心展轉相因，然有餘法互為因義。
無一補特伽羅等者，即止大眾部執一補特伽羅有二心俱生。
一補特伽羅者，遮多補特伽羅；非前者，遮過去；非後者，遮未來──此則顯示一補特伽羅現在一剎那頃無有二心。
有別誦言：非曾、非當、非現一補特伽羅二心俱生──此則顯示一補特伽羅三世一剎那頃皆無二心。
又非後心為前心因者，此即止外道執後為前因，顯示後法非前因義。
此中俱依五因作論，故答言無。
若依六因，應答言有，以能作因皆遍有故。
無一補特伽羅等者，遮相應、俱有因義。
又非後心為前心因者，遮同類、遍行、異熟因義。
皆不遮者，謂能作因。
如說二心無互為因義，如是二受、二想，二思、二觸、二作意、二勝解、二欲、二念，二定、二慧等諸心所法，二眼乃至二身等諸色法，二命根、二眾同分等心不相應行法同類皆無互為因義。
頗有二心展轉相緣耶？乃至廣說。
問：此中不應先作此論，應先作此論：何故無一補特伽羅，乃至廣說。所以者何？先說無一補特伽羅非前非後二心俱生雖作是說，而未說其因緣，故次應說何故無一補特伽羅，乃至廣說。
而不先作是說者，有何意耶？
答：是作論者意欲爾故，乃至廣說。
有說：阿毘達磨為顯諸法性相故說，不應求其次第，但不違法相，若先若後，俱不應責。
有說：論有二種：一、根本論，二、傍生論。
此中，頗有二心展轉相因、相緣等者，是根本論。何故無一補特伽羅等者，是傍生論。
二根本論，理應先說；一傍生論，理應後說。
故此先說。
頗有二心展轉相緣耶？乃至廣說。
問：何故作此論？
答：欲令疑者得決定故。謂前說無二心展轉相因，勿謂亦無二心展轉相緣。為除此疑，顯有二心展轉相緣。
復有說者：為止撥無所緣緣體者意，顯所緣緣體性實有。
故作斯論。
頗有二心展轉相緣耶？
答：有。
如有心起無未來心，即思惟此，起第二心，乃至廣說。
問：此中但應總答言有，不應更說如有等言。所以者何？如說：若法與彼法為所緣，此法與彼法有時非所緣耶？答：無時非所緣故。
答：雖總言有於義已足，而為饒益諸弟子等，令得明了，故復重說如有等言。
如有心起無未來心，即思惟此，起第二心者，謂先起一剎那邪見──或唯謗未來邪見聚，或總謗未來有漏諸蘊；後起第二剎那邪見──或唯謗過去邪見聚，或總謗過去諸蘊。彼二邪見相應心展轉相緣。
如邪見後生邪見，於彼謗無，如是邪見後生有身見，於彼執我我所，邊執見，計斷常，見取，執第一，戒禁取，執能淨，疑，猶豫，貪，染，恚，憎，慢，自舉，無明，不了。
又邪見後，或生正見，於彼起非常、苦、空、非我，因、集、生、緣，是有、是實、是性、是分，有因、有起、有處、有事行相；或生無覆無記心，於彼起非如理非不如理行相。是名邪見相應心與諸有漏心展轉相緣。
如邪見心，餘染污心，應知亦爾。
此中且說邪見為門，同染污故。
如有心起有未來心，即思惟此，起第二心。
問：何故復作此論？
答：前說邪見心與有漏心展轉相緣，今欲說正見心與有漏心展轉相緣，故作此論。
謂先起一剎那正見──或唯於未來正見聚、或總於未來有漏諸蘊起有行相；後起第二剎那正見──或唯於過去正見聚、或總於過去有漏諸蘊起非常等行相。
如正見後生正見，於彼起非常等行相，
如是正見後或生邪見，於彼謗無，有身見，執我我所，廣說乃至無明，不了。
又正見後或生無覆無記心，於彼起非如理非不如理行相。
是名正見相應心與諸有漏心展轉相緣。
如正見心，無覆無記心，應知亦爾，同不染故。
如有心起無未來道心，即思惟此，起第二心。
問：何故復作此論？
答：前說邪見心與有漏心展轉相緣，今欲說邪見心與無漏心展轉相緣，故作此論。
謂先起一剎那邪見謗未來道，後入正性離生，起苦忍、苦智，或集忍、集智，於彼過去邪見聚，起非常、苦、空、非我，因、集、生、緣行相，如是二心展轉相緣。
應知：此中，遮剎那、遮流注，不遮時分、不遮眾同分、不遮無始以來。
遮剎那者，謂必無有前剎那起邪見謗聖道，第二剎那即能入正性離生故。
遮流注者，謂必無有一流注中，先起邪見謗聖道，後即能入正性離生。
不遮時分者，謂初日分時，起邪見謗聖道，中日分時，即能入正性離生；中日分時，起邪見謗聖道，後日分時，即能入正性離生。夜三分亦爾。
如是晝夜、半月、月、時、年諸位皆悉不遮，況眾同分、無始已來！
如邪見，疑、無明，應知亦爾，同緣道故。
如有心起有未來道心，即思惟此，起第二心。
問：何故復造此論？
答：前說正見心與有漏心展轉相緣，今欲說正見心與無漏心展轉相緣，故造斯論。
謂先起一剎那正見──或唯於未來無漏心、或總於未來無漏諸蘊起有行相；後起聖道──或惟於過去正見聚，或總於過去有漏諸蘊起非常、苦、空、非我，因、集、生、緣行相。如是二心展轉相緣。
應知：此中，諸有欲令唯共相作意無間起聖道者，彼遮剎那，不遮流注等。
遮剎那者，此有未來道心行相是自相作意故。
諸有欲令二種作意無間皆起聖道者，彼亦不遮剎那。
如有二知他心者，彼二心展轉相緣。
問：何故復作此論？
答：前說自相續心與自相續心展轉相緣，今欲說自相續心與他相續心展轉相緣，故作斯論。
問：此中說何等二知他心者，彼二心互相緣耶？
答：此中說根等、地等、道等二知他心者，彼二心展轉相緣。
根等者，謂同利根、中根、軟根。
地等者，謂同依初靜慮，乃至同依第四靜慮。
道等者，謂同有漏、同無漏，同法智品、同類智品，同學、同無學。
問：彼二心云何相緣？
答：但緣彼心，非彼心所緣及能緣行相。若緣彼心所緣及能緣行相者，則有自緣之過。
問：亦有餘智俱心展轉相緣，何故但說他心智俱？
答：是作論者意欲爾故，乃至廣說。
有說：應說而不說者，當知此義有餘。
有說：此中但說明了、不雜、易可知者，餘智不爾。
問：有多種他心智，此中為說何者？
答：說加行得、離染得者。
問：何故不說餘耶？
答：是作論者意欲爾故，乃至廣說。
有說：應說而不說者，當知此義有餘。
有說：此中但說名義勝者，謂加行得、離染得者，是修所成通慧所攝四支、五支勝靜慮果。
有說：此智於境無有謬失，餘則不爾，是以不說。
今因此文動爾焰海。
如說：二心展轉相緣，應知受等諸心所法相緣亦爾。
又亦應說部、界、善等諸心相緣。
見苦所斷心與見苦、集、修所斷心展轉相緣；
見集所斷心與見苦、集、修所斷心展轉相緣；
見滅所斷有漏緣心展轉相緣；
見道所斷有漏緣心展轉相緣；
見道所斷無漏緣心與無漏心展轉相緣；
應知：無漏心亦展轉相緣；
修所斷心展轉相緣；
修所斷心與無漏心展轉相緣；
應知：修所斷心與見苦、集所斷心展轉相緣者，謂善、無覆無記；
與無漏心展轉相緣者，唯善。
欲界心與欲、色界及不繫心展轉相緣。
色界心與色、無色界及不繫心展轉相緣。
無色界心與無色界及不繫心展轉相緣。
應知：無色界心與色界心展轉相緣者，謂空無邊處近分。
善等者，謂善、不善、無記心各與三種心展轉相緣，唯除不善異熟，以彼唯在五識身故，餘無覆無記心有展轉相緣義。
又此中所說邪見謗因、謗果者，有四句差別，謂或依因謗果，或依果謗因，或不依因謗果，或不依果謗因。
依因謗果者，如說妙行、惡行無果異熟。
依果謗因者，如說一切士夫、補特伽羅所受苦樂無因無緣。
不依因謗果者，如說無有化生有情。
不依果謗因者，如說無有妙行、惡行。
問：緣有四種，此中何故但說因及所緣，非餘二耶？
答：是作論者意欲爾故，乃至廣說。
有說：應說而不說者，當知此義有餘。
有說：彼二亦在此所說中。
謂若說因緣，應知已說等無間緣；如無二心展轉為因，亦無二心展轉為等無間故。
若說所緣緣，當知已說增上緣；如有二心展轉為所緣，亦有二心展轉為增上故。
何故無一補特伽羅？乃至廣說。
問：何故復作此論？
答：為止他宗、顯己義故。
謂或有執等無間緣體非實有。為遮彼意，欲顯實有等無間緣。
或有執一補特伽羅二心俱生。為重遮彼，顯唯一心。
有說：此文是傍生論。前說無一補特伽羅非前非後二心俱生，未說所以，今欲說之，故作斯論。
何故無一補特伽羅非前非後二心俱生？
答：無第二等無間緣故。
謂心心所法生必依止等無間緣，既無第二等無間緣，故必無一補特伽羅非前非後二心俱生。
此復應問：何故無第二等無間緣？
故復答言：有情一一心相續轉故。
謂有情心法爾一一相續而轉，無二無多。
此是展轉更相答義。
有說：此文重答前問。
謂先問言：何故無一補特伽羅非前非後二心俱生？
今重答言：有情一一心相續轉。
謂一一有情由法爾力但有一心相續而轉。所以者何？未來心聚，必由現在和合故生，不和合則不生；現在但有一和合故，令未來心一一而起。
猶如多人經於狹路，一一而過，尚無二並，何況有多？
又如牛羊，圈門狹小，一一而出，無二無多。
如是有情未來心聚，依現和合，一一而生。
設現在世有多和合為開次者，則應一時有多心起──但無此事，故一一生。
又由和合有先後故。
假使先有修道和合，後見道者，則應修道先見道生──但無此事，故先起見道。
由此，無一補特伽羅非前非後二心俱生。
於此義中復有分別。謂何故無一補特伽羅非前非後二心俱生？
尊者世友說曰：於一剎那，身唯有一，心依彼轉，故無有二。
復次，於一剎那，命根唯一，心依彼轉，故無有二。
復次，於一剎那，唯有一類眾同分，心依彼轉，故無有二。
大德說曰：法生時和合唯一無二，不可一和合有二果生，故一剎那心唯有一。
復有說者：若有二心俱生，則應不可調伏。如今一心剛強𢤱悷，猶難調伏，況二心耶？若心不可調伏，則無得解脫義。故一相續無二心俱。
或有說者：若一相續二心俱生，則有雜染、清淨俱時起過，謂一心雜染，一心清淨，如是則無得解脫理。又應一時生善、惡趣。
復次，若一相續二心俱生，何妨有三？若有三者，應一時受三界異熟，是則界壞，亦無解脫。
復次，若一相續三心俱生，何妨有四？若有四者，應一時受四生異熟，是則生壞，亦無解脫。
復次，若一相續四心俱生，何妨有五？若有五者，應一時受五趣異熟，是則趣壞，亦無解脫。
復次，若一相續五心俱生，何妨有六？則應一時六識俱起，應一時取一切境界。
復次，若一相續六心俱生，何妨有百？若有百者，何妨有千？乃至何妨無數俱起？若爾，諸法從未來世應一時生，於現在世一時而滅，是則應無未來、現在；以觀未來、現在故說有過去，未來、現在無故，過去亦無；若無三世，則無有為；若無有為，則無無為，如是則一切法皆無，是為大過！
是故無有二心俱生。
有餘師說：若一相續二心俱生，則應受等諸心所法亦二俱生，則一剎那應有十蘊，則有情壞；有情壞故，所依身壞；所依壞故，則五部壞；五部壞故，則對治壞；對治壞故，則遍知壞；遍知壞故，沙門果等一切皆壞。勿有此過！故一相續無二心俱。
問：如一剎那有多心所而無前過，心亦應爾！
尊者世友說曰：心所雖多，而與心同一等無間緣之所引起，如心是一，受等亦一，故無有過。
大德說曰：心與受等一和合生，如心是一，受等亦一，故無有過。
復有說者：心與受等一作意生，如心是一，受等亦一，雖皆名心所而體類各異，故無有失。
問：如前所說等無間緣，自體是何？
答：除阿羅漢最後心、心所法，諸餘過去現在心、心所法，是謂等無間緣自體。
問：何故阿羅漢最後心、心所法非等無間緣耶？
答：彼心、心所法若是等無間緣者，彼後應有心、心所法生──若爾，便無究竟解脫。
有餘師說：彼亦是等無間緣。彼後心、心所法不生者，有餘緣故，非彼為礙，設當生者，亦與作緣，猶如意根、意界、意處。
彼不應作是說！
所以者何？
等無間緣依作用立，若法與彼法作等無間緣，無法、無有情、無呪術、無藥物等能為障礙令彼不生。意根、界、處依根相故立，雖後識不生，而有根等相故，得名根等。
問：何故阿羅漢最後心，有意根等相，而無等無間緣相耶？
意根、界、處不必觀於後法故立，觀心所等亦得名故。
等無間緣，觀後法立，後不生故，不說為緣。
復次，不生法中有意識相，故最後心是意根等；不生法中無等無間相，以雜亂住故，是以最後心等不立等無間緣。
問：等無間緣以何為相？
體即是相，相即是體，不應離體別求其相。
尊者世友說曰：能開避義，是等無間緣相。
復次，與次第義，是等無間緣相。
復次，與作用義，是等無間緣相。
復次，能生心義，是等無間緣相。
復次，能引發心義，是等無間緣相。
復次，能警覺心義，是等無間緣相。
復次，能令心相續義，是等無間緣相。
大德說曰：能引生無間心義，是等無間緣相。
尊者婆末羅說曰：能令未已生心續已生心義，是等無間緣相。
阿毘達磨者說曰：能令各別自相法無間生義，是等無間緣相。各別自相法者，謂受、想等心所及心自相各別俱時而生，無容有二。
有餘師說：令相似法無間生義，是等無間緣相。
已說體、相。所以，今當說。
問：何故名曰等無間緣？
答：此緣能引等無間法，是故名曰等無間緣。
問：前後剎那諸心所法或多、或少，云何名等？。
如欲界心所多，非色界；色界心所多，非無色界。
善心所多，非不善；不善心所多，非無記。
有漏心所多，非無漏。
如何可說此緣能引等無間法耶？
答：依事等說，不依數等，故無有過。
若一心中，有一想二受等者，可不名等；以一心中，受等心所隨所應生各唯有一，是故名等。
問：為心但與心，受等但與受等作等無間緣，為不爾耶？
相似相續沙門說曰：心但與心作等無間緣，受等亦爾，各與自類作等無間緣。
彼不應作是說！
所以者何？	
若必爾者，應善心還生善心，不善心還生不善心，無記心還生無記心，貪心還生貪心，恚心還生恚心，癡心還生癡心──如是便無究竟解脫！
又諸心所，或少、或多──少生多時，便應緣闕；多生少時，便應果減──如是則一心聚中，有從緣生、有不從緣生，有作緣者、有不作緣者。
又無漏心聚，應無緣而生。
應作是說：心與心亦與受等，受與受亦與心等作等無間緣，餘心所亦爾。
問：為心與心作近等無間緣，非受等；受等與受等作近等無間緣，非心等，為不爾耶？
相似相續沙門說曰：心與心作近等無間緣，非受等；受等與受等作近等無間緣，非心等。
彼不應作是說！
所以者何？
前已說能開避義是等無間緣相，開避義中，無遠近故。
應作是說：前生心聚與後生心聚作等無間緣，無有差別；如豆等聚。
問：未來世中有等無間緣不？
設爾，何失？
若有者，未來諸法應次第住，修正加行，應成無用。
所以者何？
若法在此無間而住，彼法從此無間必生，修正加行，復何所用？
又應無有伏諸煩惱生對治義，如是便無究竟解脫。
見蘊所說復云何通？如說：若法與彼法作等無間，或時不與彼法作耶？答：若時此法未至已生。
若無者，何故世第一法無間唯生苦法智忍，不生乃至盡、無生智？
八分經說，復云何通？如說：如是補特伽羅作此業已，或十三劫、或十四劫、或乃至二十劫，不墮惡趣。
又云何建立順現法受、順次生受、順後次受三種業耶？
答：未來無有等無間緣。
問：若爾，何故世第一法無間唯生苦法智忍，不生乃至盡、無生智耶？
答：此名數定，非事相定。
所以者何？
苦法智忍──在六地，未知何地者當生；三根相應，未知何根相應者當生；有四行相，未知何行相當生；無量剎那，未知何剎那當生。
故乃至住增上忍時，苦法智忍唯於三事定，謂地定、根定、行相定，於二事猶不定，謂剎那不定、等無間緣不定；若住世第一法時，於五事皆定。
復次，不必要有等無間緣諸法次第相續而起。
所以者何？
若法依屬彼法，從彼法後無間得生，餘則不爾。
猶如外物雖無等無間緣，而相依屬，前後次第生起；如種、芽、莖、枝、條、花、果，依屬彼者，彼無間生，餘則不爾。
如是內法，在未來世雖無等無間緣，而依屬彼者，彼無間生，餘則不爾。
苦法智忍依屬世第一法，苦法智等則不如是，是故世第一法無間唯生苦法智忍，不生乃至盡、無生智。
復次，未來法生，依現在法──若現在法和合，彼則得生；若不和合，彼則不生。
雖無是處，為分別故──假使修道生緣先合，亦應先生──然無是事。
唯苦法智忍依世第一法和合而生，苦法智等依餘和合，是故世第一法無間唯生苦法智忍，不生乃至盡、無生智。
問：八分經等，復云何通？
有說：世尊依過去、現在比知未來，故作是說。謂世尊觀過去、現在──如是種類補特伽羅，造如是業，爾所劫中不墮惡趣；如是種類補特伽羅，造如是業，現世受果，造如是業，次生受果，造如是業，後次受果。由此，現見如是種類補特伽羅造如是業，比知當來爾所劫中不墮惡趣；如是種類補特伽羅，造如是業，當現受果，造如是業，當生受果，造如是業，當後受果。
有餘師說：有情身中有如是相，是不相應行蘊所攝，世尊觀彼，便知如是補特伽羅於未來世爾所劫中不墮惡趣，亦知如是補特伽羅所造諸業，或當現受、或當生受、或當後受。
評曰：不應作如是說！若作是說，便顯世尊於未來事唯有比量智，無現量智──此不應理。
應作是說：佛知未來是現非比。謂佛智見明淨猛利，未來諸佛，雖雜亂住，無有次第，而能現知如是種類補特伽羅，造如是業，於未來世爾所劫中不墮惡趣；如是種類補特伽羅，造如是業，或當現受、或當生受、或當後受，明了無謬。
有餘師說：未來亦有等無間緣。
問：若爾，未來諸法應次第住，修正加行，應成無用！又應無有伏諸煩惱生對治義，如是便無究竟解脫。
答：未來諸法雖有等無間緣性相定，而無前後次第定。謂心、心所，未已生位，
有應從彼無間生法，而無前後次第行列；至已生位，有應從彼無間生法，亦有前後次第行列。
如多沙門，若雜亂住，雖大小已定，而行列未定；若次第住，大小亦定，行列亦定。
此亦如是。故無有失。
修正加行，非成無用，一心無間有二心故。謂未來世一心無間有二心住：一、善，二、染。若現在世修正加行，則善心生，染心不生；若現在世起邪加行，則染心生，善心不生。
如一種後，二事應生：一、芽，二、灰。若芽緣和合，則芽生，灰不生；若灰緣和合，則灰生，芽不生。
此亦如是。
由此，亦有伏諸煩惱生對治義，漸次便證究竟解脫。
問：見蘊所說，復云何通？如說：若法與彼法作等無間，或時不與彼法作耶？答：若時此法未至已生。
答：彼依前後次第定說，不依為緣性相定說，故不相違。
評曰：應作是說：未來無有等無間緣。
所以者何？
等無間緣不雜亂住，未來世法雜亂住故。
等無間緣次第而住，未來世法無次第故。
等無間緣依開避義立，未來世法無開避義故。
復次，若未來有等無間緣，則欲修善者應常作善，欲作惡者應常作惡。然今現見欲修善者，後便作惡，如天授等；欲作惡者，後便作善，如指鬘等。
故未來世決定無有等無間緣。
問：何故色法非等無間緣？
答：若法──相應，有所依、有行相、有警覺、有所緣，彼法可立等無間緣；色法不爾故非等無間緣。
有說：等無間緣現前無亂；色法有亂，故非等無間緣。謂一剎那起欲界色及色界色，或一剎那起欲界色及不繫色，或一剎那起色界色及不繫色。
尊者世友說曰：一異熟色相續未滅，有長養色及等流色復相續生，多類俱生，故非等無間緣。
大德說曰：以諸色法少無間生多、多無間生少，故非等無間緣。
少無間生多者，如夏雨時，少雲無間起無量雲，遍覆虛空，從小樹子生極高大諾瞿陀樹，從小羯剌藍生廣大身色。
多無間生少者，如大草聚燒為少灰。
問：若爾，心所法亦多無間生少、少無間生多，應不建立等無間緣！
多無間生少者，如從有尋有伺地入無尋無伺地。
少無間生多者，如從無尋無伺地入有尋有伺地。
答：此依同地前後數等說，不依異地，故無有失。
有說：此依同類前後數等說，不依異類，故無有失。謂一心中，若一受等無間二受等生，二受等無間一受等生，可有此失──然無是事，故與色別，以諸色法同類極微於一聚中眾多俱起，故不可立等無間緣。心、心所法無如是事。
問：何故不相應行非等無間緣？
答：若法相應，有所依、有行相、有警覺、有所緣；彼法可立等無間緣，不相應行不爾，故非等無間緣。
有說：等無間緣現前無亂；不相應行現前有亂，故非等無間緣。謂一剎那，有起三界及不繫不相應行故。
餘隨所應，如前廣說。
品類足論有如是言：云何心等無間法？答：若心等無間，餘心、心所法已生、正生，及無想定、滅盡定已生、正生，是謂心等無間法。
問：彼何故不說無想異熟耶？
有說：應說而不說者，當知此義有餘。
有說：二無心定，有加行、有功用，勤勞而得，故彼說之。
無想異熟與此相違，故彼不說。
有說：二無心定，是善，故說；無想異熟，無覆無記，故不說之。
有說：若由心力無間引起不雜亂者，可名為心等無間法；無想異熟是異熟因力所引起，任運而轉，非入彼心勢力所引，故不名心等無間法。
問：若爾，異熟心、心所法，亦異熟因力所引起，任運而轉，應不名心等無間法！
答：自類相引，有勝勢力，不同彼故。俱是相應、有所依等，說名自類。
問：何故二無心定是心等無間法而非心等無間緣耶？
答：彼由心加行功用勤勞所引得故，名心等無間法；與心相違，遮斷心故，非心等無間緣。
有說：彼由心勢力所引起故，名心等無間法；不相應、無所依、無行相、無警覺、無所緣故，非心等無間緣。
有說：彼由心勢力得增長、有作用故，名心等無間法；損減心令不起作用故，非心等無間緣。
問：何故二無心定，前後相似，無亂續生，而前非後等無間緣？
答：由入定心勢力所引，不由前念力所引生，故前非後等無間緣。
問：若爾，異熟心、心所法，由異熟因勢力引起，任運而轉，前應非後等無間緣！
答：心、心所法，是相應、有所依、有行相、有警覺、有所緣故，前念於後有勝勢力引發開避，故皆是後等無間緣；不相應行與此相違，不可為例。
問：入、出無想、滅盡定心中間或經半劫、一劫，云何可說等無間耶？
答：中間無餘心為隔故。謂入、出心相去雖遠，中間更無餘心所間，故後於前名等無間。
猶如二人共涉遠路，一前一後，相遠而行。有人問言：汝有伴不？彼答言：有，次後而來。二人中間雖有禽獸，無人為隔，故言次後。
此亦如是，無心為隔，名等無間。
問：若法是心等無間，亦是心無間耶？
答：應作四句。
有法是心等無間，非心無間，謂除初剎那二無心定及有心位心、心所法，諸餘相續二無心定及出定心、心所法。
有法是心無間，非心等無間，謂初剎那二無心定及有心位心、心所法生、老、住、無常。
有法是心等無間，亦是心無間，謂初剎那二無心定及有心位心、心所法。
有法非心等無間，亦非心無間，謂除初剎那二無心定及有心位心、心所法生、老、住、無常，諸餘相續二無心定及出定心、心法生、老、住、無常。
問：若法是心等無間，亦是無心定無間耶？
答：應作四句。
有法是心等無間，非無心定無間，謂初剎那二無心定及有心位心、心所法。
有法是無心定無間，非心等無間，謂除初剎那二無心定及有心位心、心所法生、老、住、無常，諸餘相續二無心定及出定心、心所法生、老、住、無常。
有法是心等無間，亦是無心定無間，謂除初剎那二無心定及有心位心、心所法，諸餘相續二無心定及出定心、心所法。有法非心等無間，亦非無心定無間，謂初剎那二無心定及有心位心、心所法生、老、住、無常。
有三種作意，謂自相作意、共相作意、勝解作意。
自相作意者，思惟色是變礙相，受是領納相，想是取像相，行是造作相，識是了別相；地是堅相，水是濕相，火是煖相，風是動相，如是等。
共相作意者，如十六行相等。
勝解作意者，如不淨觀、持息念、無量、解脫、勝處、遍處等。
問：此三種作意，幾種無間，聖道現在前，聖道無間，幾種現在前耶？
有說：三種無間，聖道現在前；聖道無間，三種現在前。
如是善通契經所說：不淨觀俱行修念等覺支，依止厭，依止離，依止滅，迴向於捨。
此中俱聲，顯無間義。
有說：二種無間，聖道現在前，除自相作意；聖道無間，三種現在前。
有說：唯共相作意無間，聖道現在前；聖道無間，三種現在前。
問：契經所說，當云何通？如說：不淨觀俱行修念等覺支。
答：依展轉因，故作是說；如子孫法，轉相生故。謂勝解作意引起共相作意，共相作意引起聖道。
有說：共相作意無間，聖道現在前；聖道無間，共相作意現在前。
問：若爾，依未至定入正性離生者，出聖道時，可起欲界共相作意；若依上地入正性離生者，出聖道時，彼欲界心既不得起，以極遠故，復未得色界共相作意；彼雖已得順決擇分，而聖道後不復現前，彼以何等共相作意出聖道耶？
答：彼於順決擇分中間已修得如是行相，謂一切行非常，一切法非我，涅槃寂靜等；今出聖道，起彼作意。
評曰：彼不應作是說！
如前說者好，謂三種無間，聖道現在前；聖道無間，三種現在前。
復次，欲界有三種作意，謂聞所成作意，思所成作意，生得作意。
色界有三種作意，謂聞所成作意，修所成作意，生得作意。
無色界有二種作意，謂修所成作意，生得作意。
無漏有一種作意，謂修所成作意。
此中，欲界――唯思所成無間，聖道現在前；聖道無間，三種現在前。
色界――唯修所成無間，聖道現在前；聖道無間，二種現在前，除生得。
無色界――唯修所成無間，聖道現在前；聖道無間，亦唯修所成現在前。
問：何故聖道無間，欲界生得現在前，非色、無色界生得耶？
答：欲界生得猛利，色、無色界生得不猛利故。
若依未至定得阿羅漢果，彼或以欲界心出聖道，或以未至定心出聖道；
若依無所有處得阿羅漢果，彼或以無所有處心出聖道，或以非想非非想處心出聖道；
若依餘地得阿羅漢果，彼唯以自地心出聖道。
復次，初靜慮有三種，謂味相應、淨、無漏；如是乃至無所有處，皆有三種。
非想非非想處但有二種，謂除無漏。
此中，味相應無間，二種現在前，除無漏。
淨無間，三種現在前。
無漏無間，二種現在前，除味相應。
淨初靜慮，復有四種，謂順退分、順住分、順勝進分、順決擇分；如是乃至無所有處，皆有四種。
非想非非想處唯有三種，除順勝進分。
此中，順退分無間，二種現在前，謂順退分及順住分。
順住分無間，三種現在前，謂除順決擇分。
順勝進分無間，三種現在前，謂除順退分。
順決擇分無間，二種現在前，謂順決擇分及順勝進分。
問：若生第二、第三、第四靜慮，起初靜慮諸識身時，幾心無間入、幾心出耶？
答：隨所生地――若未離染者，三種心無間，彼諸識身現在前，彼諸識身無間，三種心現在前，謂善、染污、無覆無記。
若已離染者，二種心無間，彼諸識身現在前，彼諸識身無間，二種心現在前，謂除染污。
有十二心：欲界四，謂善、不善、有覆無記、無覆無記；
色、無色界各三，謂前四中除不善；
無漏有二，謂學、無學。
問：此十二心，一一無間生幾心，復從幾心無間生耶？
答：欲界善心無間生九心，謂欲界四，
色界二――善、有覆無記，
及學、無學心。
此心復從八心無間生，謂欲界四，
色界二――善、有覆無記，
及學、無學心。
不善心無間生四心，謂欲界四心。
此心復從十心無間生，謂欲界四，
色、無色界各三心。
如不善心，欲界有覆無記心亦爾。
欲界無覆無記心無間生七心，謂欲界四，
色界二――善、有覆無記，
無色界一――有覆無記心。
此心復從五心無間生，謂欲界四，
及色界一――善心。
色界善心無間生十一心，謂十二心中除無色界無覆無記心。
此心復從九心無間生，謂色界三，
欲界二――善、無覆無記，
無色界二――善、有覆無記，
及學、無學心。
色界有覆無記心無間生六心，謂色界三，
欲界三──除無覆無記心。
此心復從八心無間生，謂色、無色界各三，
欲界二――善、無覆無記心。
色界無覆無記心無間生六心，謂色界三，
欲界二――不善、有覆無記，
無色界一――有覆無記心。
此心復從三心無間生，謂色界三心。
無色界善心無間生九心，謂無色界三，
欲界二――不善、有覆無記，
色界二――善、有覆無記，
及學、無學心。
此心復從六心無間生，謂無色界三，
及學、無學心。
無色界有覆無記心無間生七心，謂無色界三，
欲界二――不善、有覆無記，
色界二――善、有覆無記心。
此心復從七心無間生，謂無色界三，
欲、色界各二――善、無覆無記心。
無色界無覆無記心無間生六心，謂無色界三，
欲界二――不善、有覆無記，
色界一――有覆無記心。
此心復從三心無間生，謂無色界三心。
學心無間生五心，謂三界善，及學、無學心。
此心復從四心無間生，謂三界善，及學心。
無學心無間生四心，謂三界善，及無學心。
此心復從五心無間生，謂三界善，及學、無學心。
有二十心：欲界八，謂加行善、生得善、不善、有覆無記、威儀路、工巧處、異熟生、通果心；
色界六，謂前八心中，除不善及工巧處；
無色界四，謂加行善、生得善、有覆無記、異熟生心；
無漏二，謂學、無學心。
問：此二十心，一一無間生幾心？復從幾心無間生耶？
答：欲界加行善心無間生十心，謂欲界七──除通果心，
及學、無學心。
此心復從八心無間生，謂欲界四──除無覆無記四，
色界二――加行善、有覆無記，
及學、無學心。
有餘師說：此心復從十一心無間生，謂前八，及欲界威儀路、工巧處、異熟生心。所以者何？以熟修習加行善心者，從自界威儀路、工巧處、異熟生心無間亦現在前。
欲界生得善心無間生九心，謂欲界七──除通果心，
色、無色界各一――有覆無記心。
此心復從十一心無間生，謂欲界七──除通果心，
色界二――加行善、有覆無記，
及學、無學心。
不善心無間生七心，謂欲界七──除通果心。
此心復從十四心無間生，欲界七──除通果心，
無色界三──除加行善心。
如不善心，欲界有覆無記心亦爾。
欲界威儀路心無間生八心，謂欲界六──除加行善及通果心，
色、無色界各一――有覆無記心。
有餘師說：此心無間生九心，謂前八及欲界加行善心，熟修習者能現前故。
此心復從七心無間生，謂欲界七──除通果心。
如欲界威儀路心，欲界異熟生心亦爾。
工巧處心無間生六心，謂欲界六──除加行善及通果心。
有餘師說：此心無間生七心，謂前六，及欲界加行善心，熟修習者能現前故。
此心復從七心無間生，謂欲界七──除通果心。
欲界通果心無間生二心，謂欲界通果，及色界加行善心。
此心復從二心無間生，謂欲界通果，及色界加行善心。
色界加行善心無間生十二心，謂色界六，
欲界三――加行善、生得善、通果，
及學、無學心。
此心復從十心無間生，謂色界四──除威儀路、異熟生心，
欲界二――加行善、通果心，
無色界二――加行善、有覆無記，
及學、無學心。
色界生得善心無間生八心，謂色界五──除通果，
欲界二――不善、有覆無記，
無色界一――有覆無記心。
此心復從五心無間生，謂色界五──除通果心。
色界有覆無記心無間生九心，謂色界五──除通果，
欲界四――加行善、生得善、不善、有覆無記心。
此心復從十一心無間生，謂色界五──除通果，
欲界三――生得善、威儀路、異熟生，
無色界三──除加行善心。
色界威儀路心無間生七心，謂色界四──除加行善、通果心，
欲界二――不善、有覆無記，
無色界一――有覆無記心。
此心復從五心無間生，謂色界五──除通果心。
如色界威儀路心，色界異熟生心亦爾。
色界通果心無間生二心，謂色界加行善，及通果心。
此心復從二心無間生，謂色界加行善，及通果心。
無色界加行善心無間生七心，謂無色界四，
及學、無學心。
此心復從六心無間生，謂無色界三──除異熟生，
及學、無學心。
無色界生得善心無間生七心，謂無色界四，
欲界二――不善、有覆無記，
色界一――有覆無記心。
此心復從四心無間生，謂無色界四心。
無色界有覆無記心無間生八心，謂無色界四，
欲界二――不善、有覆無記，
色界二――加行善、有覆無記心。
此心復從十心無間生，謂無色界四，
欲、色界各三――生得善、威儀路、異熟生心。
無色界異熟生心無間生六心，謂無色界三──除加行善心，
欲界二――不善、有覆無記，
色界一――有覆無記心。
此心復從四心無間生，謂無色界四心。
學心無間生六心，謂欲界二――加行善、生得善，
色、無色界各一――加行善，
及學、無學心。
此心復從四心無間生，謂三界各一――加行善，
及學心。
無學心無間生五心，謂欲界二――加行善、生得善，
色、無色界各一――加行善，
及無學心。
此心復從五心無間生，謂三界各一――加行善，
及學、無學心。
補特伽羅既不可得，又無前心往後心理，何緣能憶本所作事？乃至廣說。
問：何故作此論？
答：為止他宗、顯己義故。
謂或有執補特伽羅自體實有，如犢子部。
彼作是說：我許有我，可能憶念本所作事，先自領納，今自憶故。
若無我者，何緣能憶本所作事？
或復有執物性相隱，如說諸法相隱外道。
彼作是說：諸有為法有晝夜分，互相藏隱――夜時，晝入夜中，晝性雖在而不顯現；晝時，夜入晝中，夜性雖在而不顯現――如是可能憶本所作，晝、夜分中有夜、晝故，夜、晝時所作，晝、夜時能憶。若不爾者，何緣能憶本所作事？
或復有執物性相變，如說諸法相變外道。
彼作是說：即羯剌藍位變作頞部曇位，乃至即堅固位變作衰老位，如即青葉變作黃葉，如是可能憶本所作，以前後位體無異故，前位所作，後位能憶。若不爾者，何緣能憶本所作事？
或復有執物性相往，如說諸法相往外道。
彼作是說：羯剌藍往入頞部曇位中，乃至堅固往入衰老位中，如是可能憶本所作，以後位中有前法故，前位所作，後位能憶。若不爾者，何緣能憶本所作事？
問：物性相變、相往外道，二執何別？
答：相變外道執，即前位變作後位，後位中無前位。
相往外道執，前位往後位，既至後位，其相不壞，即與後位俱時增長。有作是說：相變外道執後與前不一不異；相往外道執後與前亦一亦異。
或復有執覺性是一，如說前後一覺論者。
彼作是說：前作事覺，後憶念覺，相用雖異，其性是一，如是可能憶本所作，以前後位覺體一故，前位所作，後位能憶。若不爾者，何緣能憶本所作事？
或復有執意界是常，如執意界是常論者。
彼作是說：六識雖生滅，而意界是常，如是可能憶本所作，六識所作事，意界能憶故。若不爾者，何緣能憶本所作事？
或復有執蘊有二種：一、根本蘊，二、作用蘊。前蘊是常，後蘊非常。
彼作是說：根本、作用二蘊雖別，而共和合成一有情，如是可能憶本所作，以作用蘊所作事，根本蘊能憶故。若不爾者，何緣能憶本所作事？
或復有執前心往告後心：我作是事，汝可憶持。
彼作是說：心細冥通，前有所作，必告後知，如是可能憶本所作。若不爾者，何緣能憶本所作事？
然過殑伽沙數諸佛及佛弟子雖不說有補特伽羅，亦不說有物性相隱、相變、相往、一覺性、意界常、根本蘊異作用蘊異、前心往告後心，而說有能憶本所作。此義決定，微細、甚深、難可覺了。為欲顯示如是決定、微細、甚深、難可覺了諸法性相，及止他宗不如理說，故作斯論。
問：此中應具說補特伽羅既不可得，亦無物性相隱、相變、相往、一覺性、意界常、根本蘊異作用蘊異、前心往告後心理，何緣能憶本所作事，何故但說補特伽羅既不可得，又無前心往後心理？
答：此中說補特伽羅不可得者，別遮初一補特伽羅論；又無前心往後心理者，總遮後七論。
有說：此中說補特伽羅既不可得者，遮第一補特伽羅論；又無前心往後心理者，遮第八前心往告後心論。既遮初、後，應知已遮中間六論，謂本論師略舉初後，令諸弟子易受持故。
補特伽羅既不可得，又無前心往後心理，何緣能憶本所作事？
答：有情於法，由串習力，得如是同分智，隨所更事，能如是知。
問：前說無有補特伽羅，今何復言有情於法？
答：前依聖想名示現；今依世想名示現。
前依聖言說示現；今依世言說示現。
前依勝義；今依世俗。
有說：為順文故。
若說法於法，於義雖順，於文不順；
若說有情於法，文、義俱順，依世俗理有有情故。
有說：為生解故。
若說法於法，弟子不了：誰能憶誰？
若說有情於法，弟子便了：有情憶法。
有情於法，由串習力，得如是同分智者，謂有情智，於所知法，決定、串習、隨欲自在，前後相似，故名同分。
隨所更事，能如是知者，謂隨本所見、隨本所受，能如是憶。
有說：此文應作是說：隨所有事，能如是知。
謂隨本所有體、所有相、所有我、所有物、所有性、所有分，能如是憶。
有說：此文應作是說：隨所住事，能如是知。
謂隨本所住顯色、隨本所住形色等，能如是憶。
為令此義得分明故，引世現喻。謂
如有二造印者，能了自他所造印字，雖彼二人不往相問：汝云何造此字？亦不相答：我如是造此字。而彼二人，由串習力，得如是同分智，能了自他所造印字；有情亦爾，由串習力，乃至廣說。
此中，能書者皆名造印者。
如彼二人雖不相問亦不相答，而由串習力，得如是同分智，能了自他所造印字，乃至海外書來，亦能讀知；有情亦爾，雖無真實補特伽羅，亦無前心往後心理，而由串習力，得如是同分智，隨所更事，能如是知。
復令此義重分明故，引第二喻：
又如有二知他心者，互相知心，雖彼二人不往相問：汝云何知我心？亦不相答：我如是知汝心。而彼二人由串習力得如是同分智，互相知心；有情亦爾，由串習力，乃至廣說。
此中，知他心者，謂得他心通者。
如彼二人雖不相問亦不相答，而由串習力，得如是同分智，互相知心，乃至百踰繕那外，亦相知心；有情亦爾，雖無真實補特伽羅，乃至廣說。
問：若異心所更異心能憶者，云何不天授所更，祠授能憶；祠授所更，天授能憶耶？
答：彼相續異故；前心、後心，相續無異，不應為難。
有說：彼心相望無因義故；前心能與後心為因，不應為難。
有說：彼二身心不相屬故；前後身心既相繼屬，故先所更，後能記憶。
問：若心相屬即能憶者，何不見異牛而憶是前牛？
答：若於曾受，今見相似，則能記憶；若雖曾受，今見不相似，便不能憶。
日初分所更，日後分能憶；日後分所更，日初分能憶──前後所見身相似故。
復次，一切心心所法於所緣定，安住所緣。
此於所問是勝義、根本答。
所以者何？
如說：若法與彼法作所緣，或時不與彼法作耶？答：無時非所緣。
以心、心所於所緣定，安住所緣，不可移轉，是故能憶本所作事。
謂於一所緣，有無量心、心所聚轉，此一所緣如以此理趣、以此性類、以此法式與一心心所聚作所緣事，與餘無量心心所聚作所緣事亦爾；如一心心所聚以此理趣、以此性類、以此法式領受此所緣，餘無量心、心所聚領受此所緣亦爾。
譬如一人而有百子，此一人如於一子作父事，於餘子亦爾；如一子於父作子事，餘子於父亦爾。
此中，眼識及相應法於色所緣定，乃至意識及相應法於一切法所緣；此色與眼識及相應法為所緣者，無時非所緣，乃至此法與意識及相應法為所緣者，無時非所緣。以一切心、心所法各能領受自所緣故，由此，無有餘心聚所更，餘心聚能憶。
問：云何心、心所法於所緣定──為於處定？為於青等定？為於剎那定耶？
此中，有說：唯於處定。
所以者何？
勿有無量心心所法住不生法中故。
問：云何於處定？
答：眼識及相應法於色處定，乃至身識及相應法於觸處定，意識及相應法於法處等定。
如一眼識，若遇青色和合現前，則緣青起，若遇黃等和合現前，則緣黃等起；如是餘識於自所緣亦唯處定。
彼不應作是說。
所以者何？
若爾者，應一覺有多了性──一法多體，不應道理。
識身論說，復云何通？如說：過去眼識唯緣過去色，非未來、現在。
有餘欲避知是過失，說：心、心所法於所緣處定，亦於青等定，非於剎那定。
所以者何？
勿有無量心心所法住不生法中故。
問：云何亦於青等定耶？
答：緣青等心、心所其體各異，若遇青色和合現前，則生緣青心、心所法；若遇黃等和合現前，則生緣黃等心、心所法。
彼亦不應作是說。
所以者何？
青有多種，謂青根、青莖、青枝、青葉、青花、青菓，黃等亦爾；應緣根等覺即是緣莖等覺。若爾，一覺有多了性──一法多體，不應道理。
亦與識身論所說相違，如前說。
如是說者：心心所法於三事定。
問：若爾，則應無量心心所法住不生法中？
答：斯有何過？未來世寬，無容處耶？然彼本來已有住處，故不應難。
問：心心所法，如於所緣定，於所依亦定不？
設爾，何失？
若於所依亦定者，何故此中但說於所緣定，不說於所依定耶？
品類足說，復云何通？如說：云何有俱有法？答：一切有漏法及有漏法俱生無漏法。
若於所依不定者，何故於所緣定，於所依不定耶？
答：於所依亦定。
然心、心所法在未來世與所依遠，現在則俱，過去復遠。
有說：在未來世與所依遠，現在、過去與所依俱。
有說：三世皆與所依俱。
問：若爾，何故此中不說？
答：此中但欲說憶本所作──所憶者，是所緣、非所依故。
問：品類足說復云何通？
答：彼文應作是說：云何有俱有法？答：一切有為法。而不作是說者，彼文顯示有用聖道，不說無用，故不相違。
有說：彼文顯示聖道依他力得、依他力起，故但說與有漏法俱生者。
問：若心、心所法於所緣定於所依亦定者，彼於何位取所緣耶？為於生時？為於滅時？
設爾，何失？
若生時者，生時在未來，云何未來法能有所作？
若滅時者，滅時諸法衰退散壞，云何此位能取所緣？
答：應言滅時。
問：云何衰退散壞之法能取所緣？
答：諸有為法性羸劣故、不自依故、依他轉故、無作用故、不自在故，隨於何位，若遇所依、所緣和合，即於彼位能取所緣，唯於滅時有此和合。
有說：生時是未來世，未來諸法無作用故，不能取所緣；滅時是現在世，現在諸法有作用故，能取所緣。若滅時不取所緣者，則心心所法畢竟不能取於所緣──勿有斯過，故於滅時能取所緣。
又以受意為因力強，念便不忘。
應知：此中，前生心聚以意聲說，後生心聚以念聲說。
然受意有二種：一、受行相意，二、受所緣意。
且如於增上忍，有二心受彼行相、不受彼所緣，謂苦類智忍、苦類智相應。
有二心受彼所緣、不受彼行相，謂集法智忍、集法智相應。
有三心受彼行相亦受彼所緣，謂世第一法、苦法智忍、苦法智相應。
餘心不受彼行相亦不受彼所緣，謂餘忍、智相應。
如於增上忍，於餘心，隨應廣說，亦爾。
受行相所更，受所緣能憶；受所緣所更，受行相能憶。
復有二種意：一、染污，二、不染污。一一所更，二種能憶。
復有三種意，謂善、不善、無記。一一所更，三種能憶。
復有四種意，謂善、不善、有覆無記、無覆無記。一一所更，四種能憶。
復有四種意，謂彼因、彼等無間、彼所緣、彼增上。一一所更，四種能憶。
復有五種意，謂見苦所斷乃至修所斷。
此中，見苦所斷所更，五種能憶。
見集、修所斷所更亦爾。
見滅所斷所更，四種能憶，除見道所斷。
見道所斷所更，四種能憶，除見滅所斷。
復有五種意，謂善、不善、有覆無記、如理所引無覆無記、不如理所引無覆無記。
此中，有說：善所更，二種能憶，謂善、如理所引無覆無記。
如理所引無覆無記所更亦爾。
不善所更，三種能憶，謂不善、有覆無記、不如理所引無覆無記。
有覆無記、不如理所引無覆無記所更亦爾。
如是說者：一一所更，五種能憶。
復有六種意，謂眼識乃至意識。五識所更，意識能憶；意識所更，六識能憶。
復有十二種意：欲界有四，謂善、不善、有覆無記、無覆無記。
色界有三，謂前四，除不善。
無色界亦爾。
無漏有二，謂學、無學。
欲界善所更，十二種能憶。
不善、色界善所更亦爾。
欲界有覆無記所更，八種能憶，謂除色界有覆無記，無色界三。
欲界無覆無記所更亦爾。
色界有覆無記所更，十種能憶，除欲界二無記。
無色界善所更亦爾。
色界無覆無記所更，十種能憶，除無色界二無記。
無色界有覆無記所更，九種能憶，除欲界二無記及色界無覆無記。
無色界無覆無記所更亦爾。
學所更，十一種能憶，除欲界有覆無記。
無學所更──若退法者，如學說；若不退法者，七種能憶，除學及四染污。
由前受意為因力強，於彼所緣引生後念。
不忘者，謂心不狂亂，非苦所逼。
尊者世友說曰：由三因緣，憶本所作：一、善取前相故二、同分相續現行故，三、不失念故。由此，雖無補特伽羅，亦無前心往後心理，而能憶念本所作事。
何緣有情忘而復憶？
答：有情同分相續轉時，於法能起相屬智見。
此中，忘者，是失念義，非不念義。所以者何？無有少法名不念故。
同分有三種，謂加行同分、所緣同分、隨順同分。
加行同分者，如有先誦素怛纜藏，中間忘失，後因如前所作加行，還得記憶；先誦毘奈耶阿毘達磨藏亦爾。如是先起不淨觀，中間忘失，後因如前所作加行，還得記憶；先起持息念、界方便亦爾。
曾聞有婆羅門子，先誦得四吠陀書，中間忘失，復溫誦之，盡其方便，不能通利，便往師所，具述因緣。師即問言：汝先誦時，以何加行？答言：本時手繩口誦。師言：汝當如本加行。彼隨師教，一切皆憶。
所緣同分者，如有先見如是園林、泉池、山谷、經行處等，中間忘失，後見相似園林等時，一切皆憶。
隨順同分者，如得隨順飲食、衣服、臥具、房舍、說法人等，則能憶念先所更事。
曾聞有一苾芻先誦得四阿笈摩，中間忘失，復溫誦之，盡其方便，不能通利，便往尊者阿難陀所，問其因緣。尊者答言：汝今可往以油塗身溫室洗浴，求諸隨順衣服、飲食、臥具、房舍、說法人等。苾芻依教，悉還通利。
如是同分相續轉時，於法能起相屬智見。
問：起誰相屬？
答：三種同分。
有異誦言：於法能起連續智見，即是起長時流注相續智見義。
復有誦云：於法能起次第智見，即是起彼彼周遍行列智見義。
復有誦言：於法能起無礙智見，即是起無滯、無著、無斷智見義。
復有誦言：於法能起無障智見，即是起離障、伏所治、勝怨敵智見義。
又以受意為因力強，念便不忘。
應知：此中，前生心聚以意聲說，後生心聚以念聲說。
受意言，如前釋。
由前受意為因力強，於彼所緣引生後念，中間雖忘，而後復憶。
不忘言，如前釋。
何緣有情憶而復忘？答：有情異分相續轉時，於法不起相屬智見。
此中，忘者，是失念義，廣說如前。
異分有三種，謂加行異分、所緣異分、隨順異分。
加行異分者，如有先誦素怛纜藏，中間忘失，捨之復誦毘奈耶或阿毘達磨藏，後皆不憶；先誦毘奈耶、阿毘達磨藏亦爾。如是先起不淨觀，中間忘失，捨之復起持息念或界方便，後皆不憶；先起持息念、界方便亦爾。
所緣異分者，如有先見如是園林、泉池、山谷、經行處等，中間忘失，後更不見彼相似相，於前所更不復能憶。
隨順異分者，如有不得隨順飲食、衣服等事，於前所更不能復憶。
如是異分相續轉時，於法不起相屬智見。
問：不起誰相屬？
答：三種同分。
此中亦有四種異誦，與前相違，應廣說。
又以受意為因力劣，念便忘失。
應知：此中，前生心聚以意聲說，後生心聚以念聲說。
受意言，如前釋。
由前受意為因力劣，於彼所緣不生後念，中間雖憶，而後復忘──忘者，謂心狂亂，苦受所逼。
尊者世友說曰：由三因緣，念便忘失：一、不善取前相故，二、異分相續現行故，三、失念故。
復作是說：由八因緣，念便忘失：
一者、生時生苦所逼故，念便忘失；
二者、死時死苦所逼故；
三者、餘語多現行故；
四者、根鈍依餘智故；
五者、生非愛趣，苦受所逼故；
六者、五根於境馳散不息，多放逸故；
七者、重煩惱障數現行故；
八者、不數修定，心散亂故──念便忘失。
問：何等智所更，念有忘失？聞所成耶、思所成耶、修所成耶、生得等耶？
有說：聞、思所成及生得等所更，念有忘失；非修所成，定力所持無忘失故。
有說：修所成所更亦有忘失，身羸弱故。謂有得定身羸弱者，心亦羸弱，故彼所更亦有忘失。
問：何處有忘念耶？
答：在欲界，非色、無色界。
於五趣中皆有忘念。
有說：地獄無有忘念，以恒忘故。
問：何等補特伽羅有忘念耶？
答：異生、聖者皆有忘念。
聖者中，預流、一來、不還、阿羅漢、獨覺皆有忘念。唯除世尊，以佛成就無忘失法故。
云何知然？
答：經為量故。
如說：舍利子！假使諸苾芻眾以床座舁我行經百年，欲令如來無上慧辯有少退失，無有是處。
故知佛具無忘失法。
如象跡喻契經，中說：舍利子言：若內意處不壞，外法處現前，及能生作意正起，爾時意識生。
問：意云何壞？
答：有三種壞：一、暫時壞；二、盡眾同分壞；三、究竟壞。
暫時壞者，謂善心無間，不善、無記心現前，爾時名為善心暫壞；乃至無記心無間，善、不善心現前，爾時名為無記心暫壞。
如是欲界心無間，色界、不繫心現前，爾時名為欲界心暫壞；乃至不繫心無間，三界心現前，爾時名為不繫心暫壞。
若入無想、滅盡等至，爾時名為一切心暫壞。
盡眾同分壞者，謂斷善根者善心有盡眾同分壞；離欲染異生不善心有盡眾同分壞──如是等。
究竟壞者，謂：
苦智已生集智未生，三界見苦所斷心究竟壞，乃至滅智已生道智未生，三界見苦、集、滅所斷心究竟壞。
預流者，三界見所斷心究竟壞。
不退法一來者，三界見所斷及欲界修所斷六品心究竟壞。
不退法不還者，三界見所斷及欲界修所斷染污心究竟壞。
不退法阿羅漢，三界見、修所斷染污心究竟壞。
不退法異生離欲染者，欲界染污心究竟壞；乃至離無所有處染者，八地染污心究竟壞。
尊者世友說曰：意若遇和合緣，不名為壞；若不遇和合緣，則名為壞。
復作是說：意若不為相違因所障，不名為壞；若為相違因所障，則名為壞。
何緣祭祀餓鬼則到，非餘趣耶？乃至廣說。
問：何故作此論？
答：為釋經故。
如契經說：
生聞婆羅門來詣佛所，白佛言：喬答摩！我有親里命過欲施其食，彼為得我食不？世尊告言：此事不定。所以者何？諸有情類有五趣別。若汝親里生地獄中，食地獄食以自存活，彼不能受汝食；生傍生趣、天趣、人趣亦復如是。若汝親里生鬼趣中，則能受汝所施飲食。婆羅門言：若我親里不生鬼趣，所施飲食誰當受之？佛語彼言：餓鬼趣中無汝親里，無有是處。乃至廣說。
彼經雖作是說，而不說何緣祭祀餓鬼則到，非餘。彼經是此論所依根本，彼所不說者，今應說之，故作斯論。
問：彼婆羅門何故不問佛何緣祭祀餓鬼則到，非餘？
答：有二緣故。謂彼或是利根、或是鈍根──若是利根，自能解了，不須問佛；若是鈍根，不能生疑，故不問佛。
問：何故世尊不為彼說唯施餓鬼則到因緣？
答：亦二緣故。謂彼或是利根、或是鈍根。若是利根，自能解了，不須佛說；若是鈍根，非法器故，佛不為說。
何緣祭祀餓鬼則到，非餘趣耶？
答：彼趣法爾得如是處、事、生、我分，是故祭祀則到，非餘。
此中問意：此趣，為以下賤故到、為以高貴故到？
設爾，何失？
若以下賤故到者，則祭祀地獄、傍生，彼亦應到。
若以高貴故到者，則祭祀人、天，彼亦應到。
此中答意：不以下賤故到，亦不以高貴故到；然由二緣：一、由彼趣法爾故，二、由業異熟故。
於中，先顯示彼趣法爾，謂彼鬼趣法爾得如是處、事、生、我分，是故祭祀則到，非餘。
欲令此義得分明故，引世現喻：
如鵝、雁、孔雀、鸚鵡、舍利、命命鳥等，雖如意自在飛翔虛空，而神力威德不大於人，然彼趣法爾得如是處、事、生、我分，能飛翔虛空。鬼趣亦爾，由法爾力祭祀則到，餘趣不爾。
謂如傍生趣中鵝、雁、孔雀等，由趣法爾力，能飛翔虛空，久住遊戲。人離神足、呪術、藥草，欲住虛空，去地四指經須臾頃，猶無能者；然彼神力威德不勝於人。餓鬼亦爾，由趣法爾力，祭祀則到，非餘。
欲令前義重分明故，引第二喻：
又如一類那落迦能憶宿住，亦知他心；一類傍生、一類餓鬼能憶宿住，亦知他心，及起烟焰、興雲、致雨、作寒熱等，雖能作是事，而神力威德不大於人，然彼趣法爾得如是處、事、生、我分，能作是事。鬼趣亦爾，由法爾力，祭祀則到，餘趣不爾。
此中，一類那落迦能憶宿住者，如契經說：地獄眾生作如是念：大德沙門、婆羅門等，觀欲將來能作過患，是大怖畏。恒為我等說斷欲法，我等雖聞而不能斷，今因欲故受大苦惱。又作是念：我等昔於淨行沙門、婆羅門等作邪惡行，由彼為因，今受此苦。
問：彼於何時能作是念？
答：於初生時，非中、後時。所以者何？彼初生時未受苦痛，能作是念。若受苦痛，今生所受尚不能憶，況先所受！
問：彼住何心能作是念──善耶、染污耶、無覆無記耶？
答：三種皆能。
問：何無覆無記？
答：威儀路。非工巧處，彼無工巧事故；非異熟生，彼異熟心是五識故。
問：彼如是念，為在意地、為五識身？
答：在意地非五識身，五識中無此分別故。
問：彼如是念為憶幾生？
答：彼唯憶一生，謂所從沒來生此者。
有說：能憶多生，乃至五百。
亦知他心者，謂地獄中有生處得知能知他心，然無事可顯。
問：彼於何時能知他心？
答：唯初生時，所以者何？若受苦痛心便悶亂故。
問：彼住何心知他心耶？
答：住三性心皆能知。
問：何無覆無記？
答：威儀路。非工巧處、異熟生，如前說。
問：為在意地，為五識身？
答：在意地。非五識身，以五識身緣色法故。
一類傍生能憶宿住者，如契經說：婆羅門告餉佉狗言：若是我父刀提耶者，可昇此座！彼便昇之。復語之言：若是我父刀提耶者，可食此飯！彼便食之。又復告言：若是我父刀提耶者，汝命終時所藏財寶，今可示我彼便示之。
問：何時能憶宿住事耶？
答：初、中、後時並皆能憶。
問：住何心憶？
答：住三性心。
問：何無覆無記？
答：威儀路、工巧處、異熟生皆能憶。
問：此在何識？
答：在意地，非五識身。
問：能憶幾生？
有說：唯能憶一生，謂所從沒來生此者。
有說：能憶多生，乃至五百。
云何知然？
傳說：有一女人置兒一處，有緣他行，須臾有狼負其兒去，眾人捕逐而語之言：汝今何緣負他兒去？狼言：此女五百生來常殺我子，我亦於其五百生中常殺其子，若彼能捨舊怨嫌心，我亦捨之。女言：已捨。狼觀此女口雖言捨而心不捨，即便斷其子命而去。
亦知他心者，謂傍生趣亦知他心，即如彼狼知女心事。
問：何時能知？
答：三時皆知。
問：何心知？
答：住三性心。
問：何無覆無記？
答：威儀路、工巧處、異熟生皆能知。
問：此在何識？
答：在意地，非五識。
一類餓鬼能憶宿住者，如伽他說：我昔集資財，以法或非法；他今受富樂，我獨受貧苦。
問：何時能憶？
答：三時皆能。
問：住何心憶？
答：住三性心。
問：何無覆無記？
答：三種，如前說。
問：此在何識？
答：在意地，非五識身。
問：能憶幾生？
答：乃至五百。
云何知然？
傳聞：有一女人為鬼所執，羸困欲死，呪師語言：汝今何故惱他女人？鬼言：此女五百生來常害我命，我亦於其五百生中常害彼命，彼若能捨舊怨嫌心，我亦捨之。女言：已捨。鬼觀此女口雖言捨而心不捨，便害而去。
亦知他心者，即如彼鬼知女心事。
問：何時能知？
答：三時皆能。
問：住何心知？
答：住三性心。
問：何無覆無記？
答：三種，如前說。
問：此在何識？
答：在意地，非五識。
及起烟焰、興雲、致雨、作寒熱等者，此唯傍生趣能，非餘趣；傍生趣中唯龍能，非餘類。
問：若爾，經說當云何通？如說：有天能興雲，有天能降雨，有天作寒熱，有天起風雷。
答：應知彼經說龍為天，如餘經說：佛告阿難：汝看天雨、為不雨耶？彼亦於龍以天聲說。
問：起烟焰等，為多龍作，為一龍耶？
答：一龍亦能。
問：若爾，何故經作是說：有天能興雲，有天能致雨，乃至廣說？
答：隨別所樂，故作是說。謂或有龍唯樂興雲；或復有龍唯樂致雨；餘亦如是。
此中烟、焰、雲、雨等事，是龍加行所引發故，唯是彼龍近士用果。若從龍宮所流出水，非彼加行所引發故，是一切有情共增上果。
如地獄等由趣法爾力，雖有如上所說事，而神力威德不大於人；鬼趣亦爾，由趣法爾力，祭祀則到，非餘。
復有說者：五趣皆有法爾勝事。
謂地獄趣異熟色等斷已還續，餘趣不爾。
傍生趣中有能飛空、興雲雨等。
餓鬼趣中祭祀則到。
人趣能受善戒、惡戒，修勝品善，勇猛強記、智力深遠。
天趣中欲天隨其所須應念則至；色、無色天有勝生、勝定。
復有說者：諸方亦有法爾勝事。
謂支那國，雖奴僕等，皆衣繒絹，餘方貴勝所不能得。
印度等國，乃至貧賤，皆衣㲲衣，餘方貴人亦不能得。
迦濕彌羅國中，秋時，牛頸繫欝金花鬘，餘方勝人所不能得。
北方貧人飲葡萄酒，餘方富者亦不能得。
如諸方有法爾勝事；餓鬼亦爾，祭祀則到。
有說：諸趣法爾有異。謂四趣中一一皆有生處得智，唯人趣無。
三惡趣有，如前廣說。
天趣有能憶宿住者，如伽他說：我施誓多林，蒙大法王住，賢聖僧受用，故我心歡喜。
彼亦知他心，而無現事可說。
何時憶、知等，如傍生、鬼，隨應廣說。
問：此生處得智為憶知幾趣？
有說：各唯自憶知。
有說：地獄唯憶知地獄、傍生憶知二趣、餓鬼憶知三趣、天憶知五趣。
問：若傍生不知天者，施設論說當云何通？如說：善住龍王等知帝釋心念。乃至廣說。
答：此是比知，非現知故，無相違過。
如是說者：此事不定，如狼及鬼憶知人故。
問：何故人趣無此智耶？
答：非田、非器，乃至廣說。
復次，人趣有瞻相智、覩言相智、本性念生智、妙願智等覆蔽彼故。
如生處得智餘趣皆有，唯人趣無；如是祭祀，唯鬼趣到，餘趣不爾。
如是已顯示由趣法爾力，祭祀餓鬼則到，非餘。
今當顯示由業異熟。
復次，有人長夜起如是欲、如是愛樂：我當娶婦，為兒娶婦，為孫娶婦，令生子孫紹繼不絕。我命終已，若生鬼趣，彼念我故，當祭祀我。由彼長夜有此欲樂，是故祭祀則到，非餘。
謂彼由起如是欲樂，引發諸業，生鬼趣中，是故祭祀則到，非餘。
如諸聚落城邑中人，或為子孫不斷絕故、或為財產轉增盛故、或為富名久流傳故，以法、非法集諸財寶、牛、羊等物，於己親屬尚不欲與，況施他人。彼由慳貪纏縛心故，捨人同分，生鬼趣中，於自舍宅水竇廁溷不淨處住。
彼有親屬追戀生苦，作是念言：彼集財產自不受用，亦不施人，今生何所？遂集親里，請諸沙門、婆羅門等，設大施會，願此資彼捨苦受樂。爾時，餓鬼於自住處見如是事，於自親里生眷屬想，於其財物生己有想，即時歡喜，於福田所生信敬心，於其所作起隨喜心，便離重苦。由此因緣，祭祀則到。
問：若爾，何故不名他作業他受果耶？
答：不爾！彼於爾時由生敬信、隨喜心故，見施功德、慳貪過失，由此增長捨相應思，成順現受業，得現法果故。
尊者世友說曰：今所受果是先業所引，先業有障，以今業除之，故無他作業他受果失。謂彼餓鬼先世已造感飲食業，但由慳貪障蔽心故，於所飲食起倒想見，不得受用。
然彼餓鬼有二種：一、樂淨，二、樂不淨。彼樂淨者，以慳貪故，河見非河，水見為血，所有飲食見為不淨；樂不淨者，河見乾枯，水見無水，滿飲食器悉見為空。
若彼親里為設施會，彼便信敬，起隨喜心，見施功德、慳貪過失，捨相應思得增長故，除想見倒──彼樂淨者，見河是河，見水澄清，於諸飲食皆見淨妙；樂不淨者，見河盈溢，見水是水，見飲食器悉皆盈滿。故彼親里祭祀則到。
有作是說：彼先世亦有感飲食業，但由慳貪所覆蔽故，今時感得怯劣身心；諸飲食處必有大力鬼神守護，彼怯劣故不能得往，設復得往亦不敢食。若彼親里為設施會，廣說乃至捨相應思得增長故，令彼身心轉得強勝，由此能至有飲食處食其飲食。由此因緣，祭祀則到，是故無有他作業他受果失。
大德說曰：彼先雖造感飲食業，以微劣故，未能與果。若彼親里為設施會，廣說乃至捨相應思得增長故，先所作業便能與果。故彼親里祭祀則到，由此無有他作業他受果失。
問：捨相應思得增長已，為但感資具、為亦感得勝身心耶？
答：二種俱得。
勝身心者：捨劣色香味觸，得勝色香味觸；捨無威德，得有威德。
感資具者：謂得飲食、衣服、園林、宅舍等事。
問：若生餘趣，親里為其修福業者，彼亦得不？
答：若彼亦能生信敬、隨喜之心，令捨俱思得增長者，亦得其福。
問：若爾，此中何故不說？
答：應說而不說者，當知此義有餘。
有說：此中從多分說，謂餓鬼中多有是事，餘趣不爾故。
有說：鬼趣多有如是業故，謂造此業者，多生鬼趣故。
有說：鬼趣於人常希求故。
有說：鬼趣飢渴所逼，於一切處常有希望，是故偏說。
此中應辨五趣義，如，當廣分別。
當言一眼見色、二眼見色耶？乃至廣說。
問：何故作此論？
答：為止他宗，顯己義故。
謂或有執：眼識見色。如尊者法救。
或復有執：眼識相應慧見色。如尊者妙音。
或復有執：和合見色。如譬喻者。
或復有執：一眼見色。如犢子部。
為止如是他宗異執，顯示己宗二眼見色，故作斯論。所以者何？
若眼識見色者，識應有見相，然識無見相，故不應理。
若眼識相應慧見色者，耳識相應慧亦應聞聲，然慧無聞相，故不應理。
若和合見色者，應一切時見色，以無時不和合故，亦不應理。
若一眼見色，非二眼者，身諸分亦應不俱時覺觸！如身根兩臂相去雖遠，而得俱時覺觸生一身識；兩眼亦爾，相去雖遠，何妨俱時見色生一眼識？
問：若眼見色者，餘識俱時何故不見？又無識時亦應見色！
答：眼有二種：一者、識合；二者、識空；識合者能見，識空者不能見。故無有失。
復次，所以作此論者，欲令疑者得決定故。
謂諸有情兩眼相去或半麻、一麻半，麥、一麥半，指、一指半，搩手、一搩手半，弓、一弓半，俱盧舍、一俱盧舍半，踰繕那、一踰繕那，或復乃至百踰繕那。如大海中有大身眾生，或長百踰繕那，乃至或長二千一百踰繕那；如曷邏呼阿素洛王身量極大；又如天趣色究竟身，一萬六千踰繕那量──此等二眼相去甚遠，或有生疑云何眼識依之而轉？
為二眼識俱時各依一眼生耶？
為一眼識依一眼生已，復依第二眼轉耶？
為一眼識分為二分，於二眼處各半生耶？
為一眼識如橫一物通二眼耶？
若二眼識俱時各依一眼生者，應一有情二心俱轉，此不應理。
若一眼識依一眼生已，復依第二眼轉者，則應一法二剎那住，然無是事。
若一眼識分為二分，於二眼處各半生者，則應一法體有二分，然一切法體無細分。
若一眼識，如橫一物通二眼者，則應一識亦是眼識亦是身識，二眼中間依身根故；然五識身所依各異、所緣各異，不應一識二依、二緣。
欲令此疑得決定故，顯雖無有二眼識俱乃至無一識橫通二眼，然其非不依於二眼一眼識生，二眼雖隔百踰繕那，亦無有過。如是理趣微細、甚深、難可覺了，今欲顯斯甚深理趣，故作斯論。
當言一眼見色、二眼見色耶？
答：應言二眼見色。
問：云何二眼相去甚遠，一識依之，令俱見色？
答：俱是眼識所依根故。設有百眼一一相去百踰繕那，亦可依之生於一識，令俱時見。如迦遮器有百小輪，一面對之，百面像現；如是一識依多眼生，令俱時見，其義亦爾。
應知：此中，眼見色者，遮法救等三種異執；二眼見者，遮犢子部一眼見色。
所以者何？若合一眼，起不淨識；開二眼時，起淨識故。
設合一眼起如是識，開二眼時亦起此識，則不應言二眼見色。
然合一眼起不淨識，開二眼時便起淨識，是故應言二眼見色。
非但立宗義即成立，故復問答顯示此因起淨識者，謂於多境明白顯了；與此相違，名不淨識。
如合，覆、損、破、壞亦爾。
覆，謂以手、以衣、以葉、以餘物覆。損，謂垢、烟、塵等所損。破，謂諸膜、諸瞖所破。壞，謂枯爛、挑出、自脫、虫食等壞。覆等如合，起不淨識；與此相違，便起淨識。
此隨所依說淨、不淨，依世俗理；若依勝義，善識名淨，染名不淨。由此，對眼應作四句：
有眼淨、識不淨，謂依具眼，起染眼識。
有識淨、眼不淨，謂依不具眼，起善眼識。
有眼、識俱淨，謂依具眼，起善眼識。
有眼、識俱不淨，謂依不具眼，起染眼識。
如眼見色，耳聞聲、鼻嗅香，亦爾。
俱有二處，與眼同故。
問：何故眼、耳、鼻各有二處，而舌、身唯有一耶？
答：諸色根處為莊嚴身。若有二舌是鄙陋事，世便嗤笑：云何此人而有二舌，如似毒蛇？若有二身亦是鄙陋，世所嗤笑：云何一人而有二身，如兩指並？
問：眼、耳、鼻處何故唯二，不增不減？
脇尊者言：一切生疑，故不應責。謂若增、減，亦復生疑：云何此三各唯爾所？然各二處，不違法性。
有說：根處為莊嚴身；若減、若增，身便醜陋。
有說：色根為生淨識，若當三識依二處生，則明不亂；增便識亂，減則不明。
有說：色根為取自境各唯有二，取境事足？減則不明，增便無用。
問：何故二眼、二耳、二鼻合立一界、一處、一根？
答：作用一故。謂雖有二處，而共發一識、共取一境。如身眾分處所雖多，作用同故，但立一界、一處、一根；此亦如是。
眼有二種，謂長養、異熟生；無別等流，不可得故。
問：頗唯有長養眼，無異熟生或唯有異熟生眼，無長養耶？
答：無異熟生眼離長養眼，如人重人、如牆重牆，長養防護異熟亦爾。
然有長養眼離異熟生眼，如從無眼得天眼者。
問：為長養眼見色多，為異熟生耶？
答：長養眼見色多，非異熟生，以天眼根是長養故。
然約時分二眼勝劣，應作四句：
有長養眼勝，非異熟生：如幼年時，爾時異熟相續小故。
有異熟生眼勝，非長養眼：如老病時，爾時長養相續小故。
有二眼俱勝：如盛年時。
有二眼俱不勝，謂除前位。
約有情相續二眼勝劣，亦應作四句：
有長養眼勝，非異熟生：如有富貴者異熟生眼劣；資緣多故，長養眼勝。
有異熟生眼勝，非長養眼：如有貧賤者，異熟生眼勝；乏資緣故，長養眼劣。
有二眼俱勝：如有富貴者異熟生眼勝；資緣多故，長養亦勝。
有二眼俱不勝：如有貧賤者異熟生眼劣；乏資緣故，長養亦劣。
又長養眼有二種，謂善法所長養，不善法所長養。
問：為善法所長養眼見色勝？為不善法所長養眼勝耶？
答：善法所長養眼見色勝，如修得天眼，是善法所長養故。
異熟生眼亦有二種，謂善業異熟、不善業異熟。
問：為善業異熟眼見色勝？為不善業異熟眼見色勝耶？
答：善業異熟眼見色勝，如菩薩、轉輪王等眼，是善業異熟故。
若約相續，或有不善業異熟眼見色勝非善業異熟眼，如龍王等眼見色勝人。
如眼，耳、鼻、舌、身亦爾。
意有三種，謂異熟生、等流、剎那。剎那者，謂苦法智忍相應。
色有三種，謂異熟生、長養、等流。
如色，香、味、觸亦爾。
聲有二種，謂長養、等流；無異熟生，有間斷故。
法有四種，謂異熟生、等流、剎那及實事。實事者，謂諸無為。
問：眼根極微云何而住？為傍布住？為前後住耶？
設爾，何失？
若傍布住者，云何風吹不散？若前後住者，云何前不障後耶？
有作是說：黑瞳子上傍布而住，對外色境，如胡荽花，或如滿器水上散麨。
問：若爾，何緣風吹不散？
答：淨色覆持，故吹不散。
有餘師說：黑瞳子中前後而住。
問：若爾，何故前不障後？
答：體清淨故，不相障礙。
謂如是類所造淨色，雖多積集而不相障；如秋池水，以澄淨故，細針墮中而亦可見。
耳根極微住耳孔中。
鼻根極微住鼻孔中。
如是三根遶頭而住，如冠花鬘。
舌根極微住在舌上，猶如半月，然於其中，如毛端量，無有舌根。
身根極微隨身內外，次第而住。
復有餘師以喻顯示諸根極微次第住相：
眼根極微，黑瞳子上，如藥杵頭。
耳根極微住耳孔中，猶如燈器。
鼻根極微住鼻孔中，猶如人爪。
舌根極微住在舌上，猶如剃刀。
身根極微隨身而住，猶如戟矟。
女根極微住女形中，猶如鼓𣞙。
男根極微住男形上，猶如指環。
佛於經中亦以此喻說諸根相。
眼根極微有時一切是同分；有時一切是彼同分；有時一分是同分、一分是彼同分。
如眼根極微，耳、鼻、舌根極微亦爾。
身根極微有時一切是彼同分；有時一分是同分、一分是彼同分；必無一切是同分時。
問：若舉身入冷水池中、或鑊湯中若在地獄山，所磑磨，身如爛葉，或十三種猛焰纏身，爾時豈非一切同分？
答：爾時亦有彼同分者。假使一切身根極微皆生身識，身便散壞，以五識身皆依積聚、緣積聚故。
問：眼等六根幾能取至境？幾能取不至境耶？
答：至有二種：一、為境至，二、無間至。
若依為境至說，則六根皆取至境。
若依無間至說，則三取至境，謂鼻、舌、身；三取不至境，謂眼、耳、意。
問：若爾，何故耳聞近聲，如耳門邊聲；而眼不見近色，如藥杵頭色耶？
尊者世友說曰：雖俱取不至境，而根法爾有能取近境，有不能取近境，故不應難。
有說：若聲逼近耳根，如藥杵頭近眼根者，亦不能聞；耳門邊聲去耳尚遠，故得聞之，以耳根極微在耳孔中故。
大德說曰：眼因明故能見色，色若逼近，則礙於明，故不能見；耳因空故能聞聲，聲雖逼近而不礙空，故能聞之。
由此而說：眼因明增故見色，耳因空增故聞聲，鼻因風增故嗅香，舌因水增故甞味，身因地增故覺觸，意因作意增故能了法。
問：何故三根能取至境，三根不能取至境耶？
答：以眼識依自界，緣自界、他界；耳識亦爾。意識依自界、他界，緣自界、他界。餘三識依自界，緣自界故。
復次，眼識依同分，緣同分、彼同分；耳識亦爾。餘四識依同分，緣同分。此依現在識說。
復次，眼識依自地、他地，緣自地、他地；耳、身、意識亦爾。餘二識依自地，緣自地。
復次，眼識依無記，緣三種；耳識亦爾。意識依三種，緣三種。餘三識依無記，緣無記。
復次，眼識依近，緣近、遠；耳識亦爾。意識依近、遠，緣近、遠。餘三識依近，緣近，所以者何？乃至三根未與境無間而住，三識必不得生故。
復次，眼識或依小而緣大，如見大山；或依大而緣小，如見毛端；或依、緣等，如見葡萄菓。耳識亦爾。意識所依雖不可施設大小，而所緣或小或大。餘三識所依、緣等，隨依爾所鼻、舌、身極微，即緣爾所香、味、觸極微故。
復次，眼、耳、意三識依非業，緣業、非業。
餘三識依非業，緣非業。
復次，眼、耳、意三識依非妙行惡行，緣妙行惡行及俱非。
餘三識依非妙行惡行，緣非妙行惡行。
如妙行、惡行，善戒、惡戒、律儀、不律儀、表、非表亦爾。
問：頗有一極微為所依、一極微為所緣生眼等五識不？
答：無。
所以者何？眼等五識依積聚緣積聚、依有對緣有對、依和合緣和合故。
問：若爾所法俱生，即爾所法俱滅，剎那後必不住，如何可言鼻嗅香、舌嘗味、身覺觸耶？
答：若緣彼法鼻、舌、身識生，即說彼法是鼻、舌、身識所了別，即說名為鼻、舌、身根所嗅、嘗、覺，故無有失。
問：眼等五根處有筋、骨、血、肉耶？
答：無，以諸色根是清淨大種所造故。
而經說色根處有筋、骨、血、肉者，是根中間色、香、味、觸，近根處故，說名為有，而實根處無筋、骨等。
色處有二十種，謂青、黃、赤、白，長、短、方、圓，高、下，正、不正，雲、煙、塵、霧，影、光、明、闇。
有說：色處有二十一，謂前二十及空一顯色。
或有顯故可知，非形故，謂青、黃、赤、白、影、光、明、闇及空一顯色；
或有形故可知，非顯故，謂身表業；
或有顯、形故可知，謂餘十二種色。
若非顯、形故可知者，無也。
問：為緣一色生於眼識，為緣多色生眼識耶？
若緣一色生眼識者，此云何通，如說：眼識緣五色縷？
若緣多色生眼識者，則一眼識有多了性，了性多故應有多體，一法多體與理相違。
有說：但緣一色生於眼識。
問：此云何通，如說：眼識緣五色縷？
答：多色和合共生一色，見一色時言見多色。
尊者世友說曰：非一眼識頓取多色，生速疾故，非俱謂俱，是增上慢；如：旋火輪，非輪謂輪，是增上慢。
有說：亦緣多色生一眼識。
問：應一眼識有多了性，乃至廣說。
答：若別分別，則緣一色生一眼識；若不別分別，則緣多色生一眼識。
大德說曰：若不明了取色差別，則緣多色亦生一識，如：觀樹林，總取葉等。
問：為有一青極微不？
答：有！但非眼識所取。
若一極微非青者，眾微聚集亦應非青。
黃等亦爾。
問：為有長等形極微不？
答：有！但非眼識所取。
若一極微非長等形者，眾微聚集亦應非長等形。
有色極細故不見，非非境故，如：減七微色處。
有色非境故不見，非極細故，如：除色處餘積集色。
有色極細故不見，亦非境故，如：除色處餘極微色。
有色非極細故不見，亦非非境故，如：藥杵頭逼眼瞳子。
有色極遠故不見，非非境故，如：四大王眾天等住自宮時，彼雖是人眼境，而遠故不見。
有色非境故不見，非極遠故，如：梵眾天等來至人間，雖近不見。
有色極遠故不見，亦非境故，如：梵眾天等住自宮時，人眼不見。
有色非極遠故不見，亦非非境故，如：藥杵頭逼眼瞳子。
尊者世友說曰：由四緣故，雖有色而不見：一、極近故，如：逼瞳子藥杵頭色；二、極遠故，如：住此間波吒梨色；三、極細故，如：減七微色；四、有障故，如：壁外等色。
數論者說：由八緣故，雖有色而不見，謂極遠故、極近故、根壞故、意亂故、極細故、有障故、被勝映奪故、相似所亂故。
聲處有八種，謂執受大種因聲、非執受大種因聲，此各有二，謂有情名聲、非有情名聲，此復各有可意、不可意別，故成八種。
有作是說：執受大種因聲、非執受大種因聲各有可意、不可意別；有情數大種因聲、非有情數大種因聲，亦各有可意、不可意別，故成八種。
問：為緣一聲生於耳識，為緣多聲生耳識耶？
若緣一聲生耳識者，云何一時聞五樂聲及一時聞多人誦聲？
若聞多聲生耳識者，則一耳識有多了性，乃至廣說？
有說：但緣一聲生於耳識。
問：云何一時聞於五樂及多人誦聲？
答：多聲和合共生一聲，聞一聲時言聞多聲。
尊者世友說曰：非一耳識頓取多聲，生速疾故，非俱謂俱，乃至廣說。
有說：亦緣多聲生一耳識。
問：應一耳識有多了性，乃至廣說。
答：若別分別，則緣一聲生一耳識；若不別分別，則緣多聲生一耳識。
大德說曰：若不明了取聲差別，則緣多聲亦生一識，如聞軍眾喧雜之聲。
香處有四種，謂好香、惡香、平等香、不平等香。
問：為緣一香生於鼻識，為緣多香生鼻識耶？
若緣一香生鼻識者，云何一時嗅百和香？
若緣多香生鼻識者，則一鼻識有多了性，乃至廣說。
有說：但緣一香生於鼻識。
問：云何一時嗅百和香？
答：多香和合共生一香，嗅一香時言嗅多香。
尊者世友所說如前。
有說：亦緣多香生一鼻識。
問：應一鼻識有多了性，乃至廣說？
答：若別分別，則緣一香生一鼻識；若不別分別，則緣多香生一鼻識。
大德所說，如前，應知。
味處有六種，謂甘、酢、醎、辛、苦、淡。
問：為緣一味生於舌識，為緣多味生舌識耶？
若緣一味生舌識者，云何一時嘗百味丸。
若緣多味生舌識者，則一舌識有多了性，乃至廣說。
有說：但緣一味生於舌識。
問：云何一時嘗百味丸？
答：多味和合共生一味，嘗一味時言嘗多味。
尊者世友所說如前。
有說：亦緣多味生一舌識。
問：應一舌識有多了性，乃至廣說？
答：若別分別，則緣一味生一舌識；若不別分別，則緣多味生一舌識。
大德所說，如前，應知。
問：若嘗味時，為舌識先起，為身識耶？
答：隨彼境增，彼識先起。若二境等，舌識先生，以諸有情貪味增故。
觸處有十一種，謂四大種、滑性、澀性、輕性、重性、冷性、飢性、渴性。
問：為緣一觸生於身識、為緣多觸生身識耶？
有說：但緣一觸生於身識，謂或緣堅性，乃至或緣渴性。
有說：乃至有緣五觸生一身識，謂滑性及四大種，乃至渴性及四大種。
有說：乃至有緣十一種觸生一身識，如乃至有緣二十種色生一眼識。
問：云何身識緣共相境，以五識身緣自相故？
答：自相有二種：一、事自相，二、處自相。若依事自相說者，五識身亦緣共相；若依處自相說，則五識唯緣自相，故不相違。
問：於嗅、嘗、覺香、味、觸時，為嗅、嘗、覺執受香等，為嗅、嘗、覺非執受香等耶？
若嗅、嘗、覺執受香等者，云何名受用施主所施？又應一切時有嗅、嘗、覺！
若嗅、嘗、覺非執受香等者，外香、味、觸於內香、味、觸都無有因，云何受用？
有說：嗅、嘗、覺執受香、味、觸。
問：云何名受用施主所施？又應一切時有嗅、嘗、覺！
答：外香、味、觸於內香、味、觸是覺發因，故無有失。
有說：嗅、嘗、覺非執受香、味、觸。
問：外香、味、觸於內香、味、觸都無有因，云何受用？
答：如聲，故無失。
有說：於執受、非執受香、味、觸俱嗅、嘗、覺，然不一時。
問：內香、味、觸既無增減，云何嗅、嘗、覺耶？
答：由外緣故，亦有增減。
法處有七種，謂前四蘊，及三無為。於色蘊中取無表色；三無為者，謂虛空、擇滅、非擇滅。
問：為緣一法生意識，為緣多法生意識耶？
答：緣一、緣多俱生意識。又所緣法非唯七種，即前七種及諸餘法皆能頓緣，唯除自性、相應、俱有。
問：曾聞菩薩六根猛利，云何於境知猛利耶？
答：菩薩宮邊有無滅舍，彼於舍內然五百燈，菩薩爾時住自宮內，不見燈焰，但見其光，即知彼燈數有五百；於中若有一燈涅槃，即記之言一燈已滅。是名菩薩眼根猛利。
無滅舍中有五百妓一時奏樂，菩薩爾時不見彼妓但聞樂聲，即知其中作五百樂；若一絃斷或一睡眠，即記之言今減爾所。是名菩薩耳根猛利。
菩薩宮內燒百和香，菩薩嗅之，知有百種；彼合香者欲試菩薩，於百種中或增或減，菩薩嗅已，即記之言此於先香增減爾所。是名菩薩鼻根猛利。
菩薩食時，侍者常以百味丸進，菩薩甞之，即知其中百味具足；時造食者欲試菩薩，於百味中或增或減，菩薩甞已，即知其中增減爾所。是名菩薩舌根猛利。
菩薩浴時，侍者即以洗浴衣進，菩薩觸之，即知織者或進衣者有如是病。是名菩薩身根猛利。
菩薩善知諸法自相及與共相，而無罣礙。是名菩薩意根猛利。
若於苦生疑：此是苦耶？此非苦耶？乃至廣說。
問：何故作此論？
答：為欲分別契經義故。如契經說：有因論婆羅門來詣佛所，作如是問：沙門喬答摩！疑，甚為希有難度，非易度。世尊告言：如是如是，婆羅門！疑，甚為希有難度，非易度。所以者何？有古昔婆羅門造明論者、造咒術者，上首有十：一、頞瑟搩迦，二、婆莫迦，三、婆莫提婆，四、毘濕縛蜜多羅，五、闍莫鐸耆尼，六、鴦耆羅，七、跋羅墮闍，八、婆死瑟搋，九、迦葉波，十、勃栗瞿。如是等諸婆羅門，世雖尊敬，皆不度疑而命終，是故知疑甚為難度。契經雖作是說而不廣分別。彼經是此論所依根本，彼所不說者，今應說之，故作斯論。
若於苦生疑：此是苦耶？此非苦耶？當言一心、多心耶？
答：應言多心。
謂此是苦耶，是一心；此非苦耶，是第二心。
於集、滅、道生疑亦爾。
此中邪聲，顯成疑義。若但說此是苦，便成正見；此非苦，便成邪見，乃至於道亦爾；由說邪聲故成疑義。
如是於苦乃至於道各有二心，總成八心。
此說極速於四聖諦次第疑者有此八心；如現觀時，從苦法智忍乃至道類智，十六剎那。
有說：此八非八剎那，以一一心生滅速疾。若作是念：此是苦耶？中間已經百千生滅，餘心亦爾。但本論師欲令弟子易解了，故說多剎那以為一心，行相等故。
頗有一心有疑、無疑耶？乃至廣說。
問：何故作此論？
答：為令疑者得決定故。
謂阿毘達磨者說一心聚有多法俱生，於中有是猶豫謂疑；有是決定謂慧；有非猶豫非決定，謂餘心所。勿有生疑：即有疑心是無疑心，即無疑心是有疑心。
為令此疑得決定故，顯有疑心異、無疑心異，故作斯論。
頗有一心有疑無疑耶？
答：無！
問：此言為約心聚、為約所緣說耶？
若約心聚說者，則一心聚中有是疑、有非疑，如前已說，何故言無？
若約所緣說者，則於一佛心有有疑，謂異生，有無疑，謂聖者，亦不應言無，何故答言無也？
答：此約心聚，故答言無。
謂諸心聚若有疑者，名有疑心；若無疑者，名無疑心。是故有疑心異、無疑心異。然此中說無疑心者，於四聖諦或了是有，或撥為無，非但與疑不相應起。
所以者何？謂於苦諦若言：此是苦耶，此心有疑；若言：此是苦，此心無疑；若言：此非苦耶，此心有疑；若言：此非苦，此心無疑。
於集、滅、道，應知亦爾。
應知：此中有十六心，於四聖諦各有四故，謂八是疑，四是正見，四是邪見。前四種疑引四正見，後四種疑引四邪見，謂此是苦等是正見，此非苦等是邪見故。
問：何等補特伽羅疑能引生正見？何等補特伽羅疑能引生邪見？
答：若好與此法共住者，彼疑引生正見；若好與外道共住者，彼疑引生邪見。
復次，若樂習內論者，彼疑引生正見；若樂習外論者，彼疑引生邪見。
復次，若愛親近善士、聽聞正法者，彼疑引生正見；若愛親近不善士、聽聞不正法者，彼疑引生邪見。
復次，若因力、加行力、不放逸力增上者，彼疑引生正見；若因力、加行力、不放逸力非增上者，彼疑引生邪見。
如契經說：有三種冥身，謂於三世疑惑、猶豫。
問：冥身自性應是無明，何故說疑？
答：彼相似故。謂諸煩惱中無有不了行相與無明相似，猶如疑者，是故說疑。
有說：冥身自性實是無明，疑是無明依處、舍宅，是故說疑。如施設論說：疑是無知依處、舍宅故。
有說：疑與無明親近住故。謂若有疑處必有無明，如世於親說：彼是我是。故說疑。
有說：疑與無明相類同故。謂彼於境俱不決定，二分而轉，是故說疑。
有說：彼經為成不成法故。謂無明為冥身自性，不說自成；而疑亦有冥身之義，然不顯了，是故偏說。
問：世尊何故但說緣世疑為冥身，不說緣無為疑耶？
答：應說而不說者，當知此義有餘。
有說：彼經依多分說。謂多緣世起此冥身，少緣無為，是以不說。
有說：有為麁顯，於中生疑聖所訶責，說為冥者；無為微細難可覺了，於中生疑聖不訶責，是以不說。如晝顛蹶為世所訶，說為盲者；夜分顛蹶，世則不訶。彼亦如是。
有說：外道於世起增上愚、疑惑、猶豫，是故偏說。如契經言：我於過去為曾有、為非曾有？何所曾有？云何曾有？我於未來為當有、為非當有？何所當有？云何當有？於內猶豫，此物是何？此物云何？當何所有？如是有情生從何來？沒往何所？外道於世數起如是增上猶豫，是故偏說。
有說：若愚、若智，內道、外道，世間論者，乃至童豎皆知有世。謂彼皆了有去、來、今，而於中疑甚為盲冥，故說冥身。
涅槃離相極難覺了，雖猛利智猶不能窮，故於彼疑，此中不說。
有說：佛觀未來有諸弟子撥無過、未，故說：於世起疑惑者，名為冥身。
如契經說有五種心栽：一者、疑佛，二者、疑法，三者、疑戒，四者、疑教，五者、瞋僧。如彼經說：有五心栽，云何為五？謂於大師及法、戒、教，疑惑、猶豫、不悟入、不信解不害心栽；於佛所讚嘆有智同梵行者，瞋恚、毀罵、陵辱、觸惱不害心栽。
問：此五心栽以何為體？
答：疑、瞋為體。前四是疑，第五是瞋。
問：瞋可爾，疑云何？如契經說：栽有三種，謂貪、瞋、癡。
品類足論亦作是說：瞋云何？謂於有情作損害、作栽蘗。
無處說疑為栽自性，此中何以說耶？
答：彼相似故。謂諸煩惱中，無有非栽自性而作栽事，猶如疑者。
如施設論說，疑覆蔽心，令心剛強作栽蘗事，尚不令心得邪決定，況正決定。譬如良田，若不耕墾，即便堅硬，多諸株杌，穢草不植，何況嘉苗。
有說：疑與瞋恚，行相、所對俱相似，故說為心栽。行相相似者，俱慼行相轉故；所對相似者，俱對歡行相故。
問：何故疑佛說為心栽，非疑僧耶？
答：不應生處而妄生者，說名心栽。佛無一切惡行過失而生猜疑，是名非處；於法、戒、教，應知亦爾。僧有少分惡行過失而猜疑者，是應處起，不名心栽。
問：何故瞋僧說名心栽，非瞋佛耶？
答：僧有少分惡行過失，緣之生瞋，性必尤重，故名心栽。佛無一切惡行過失，生瞋則輕，是故不說；於法、戒、教，應知亦爾。
有餘師說：於非重過施設心栽。於僧生疑，其過則重，以應處起難可斷故，不名心栽。佛無諸過而能緣之生瞋，性必尤重難斷，亦非心栽；於法、戒、教，亦復如是。
云何多名身？乃至廣說。
問：何故作此論？
答：是作論者意欲爾故，乃至廣說。
有說：為欲分別契經義故。
如契經說：苾芻！當知：如來出世，便有名身、句身、文身出現世間。雖作是說，而不分別云何名身、句身、文身。今欲分別，故作斯論。
有說：為令疑者得決定故。
謂此論中，分別種種甚深妙義；或有生疑：論者於義雖得善巧，而於其文或不善巧。為令此疑得決定故，顯於文、義俱得善巧，故作斯論。
有說：為止他宗、顯己義故。
謂或有執名句文身，非實有法，如譬喻者；或復有執名、句、文、身，聲為自性，如聲論者。為止彼執，顯名身等是實有法，是不相應行蘊所攝，故作斯論。
有說：欲顯世尊三無數劫所設劬勞有大果故。
謂佛過去無量劫前應得滅度，所以經於三無數劫修習百千難行苦行，但為利他。夫利他者，必於名身、句身、文身皆得善巧，以善巧故，能為他說蘊、界、處等，令得涅槃，究竟饒益，是名大果。
有說：為欲建立三種菩提增上緣故。
謂若以上品覺慧覺名句文身，名佛菩提；若以中品覺慧覺名句文身，名獨覺菩提；若以下品覺慧覺名句文身，名聲聞菩提。
有說：欲顯佛是無量無邊說法者故。
謂佛善達名句文身，能為眾生說法無盡。
有說：欲顯世尊異獨覺故。
謂佛、獨覺皆不由師自能覺悟，而於名等，唯佛善知，獨覺不爾。
有說：為欲照了雜染、清淨二法性相，令他知故。
謂名身等是能照了染淨根本；若無名等，雜染、清淨，不可顯示。
有說：欲顯於名身等觀察、不觀察者引大義利、大衰損故。
謂修行者若能觀察名句文身，則能制伏猶如積山煩惱惡行，雖遭罵辱，能堪忍故；若不觀察名句文身，則煩惱惡行如河流不絕，如罵太子毘盧釋迦言：婢子何以昇我釋種堂？彼以不能觀察如是四五字故，牽引無量百千眾生墮大地獄。
問：彼修行者得他罵時，云何觀察令瞋不起？
答：所言阿俱盧舍縵者，是為罵我；若除阿字，但是喚我；若除縵字，直是罵聲；若二字俱除，直名為喚。彼修行者得他罵時，便審觀察：此諸字中，若無阿者，便是喚我，何為生瞋？若無縵者，但有罵聲，不關於我，何由得瞋？若二字俱無，直名為喚，於我何苦而得生瞋？
復次，行者得他罵時，便審觀察：如是諸字，此方是罵、他方是讚。我若於此生瞋生憂、若於他方生貪生喜，則常憂、常喜、常瞋、常貪，誰有疲苦與我比者？由此觀察，便不生瞋。
復次，行者得他罵時，便審觀察：有讚我者，更無別字，但於罵我諸字之中顛倒次比；此讚與罵既不決定，不應於中生憂、生喜。由此，於罵不生瞋心。
復次，行者得他罵時，應審觀察：如是語業，誰所成就？為是罵者？為是我身？即知此是罵者成就，便作是念：彼為自罵，何關於我？故不生瞋。
復次，行者得他罵時，便觀罵者身中諸法：罵我法多？不罵法多？即知罵法唯攝一界、一處、一蘊少分，不罵法攝十七界、一界少分，十一處、一處少分，四蘊、一蘊少分，作如是念：彼罵我者，罵我法少，不罵法多，何為忘多，於少生恚？
復次，行者得他罵時，應觀一字一剎那頃必不成罵，無有多字、多念俱生，前字生時，後字未起；後字若生，前字已滅都無罵理，但妄分別謂之為罵，故不應瞋。
復次，行者得他罵時，應觀我身及能罵者皆念念滅，適欲分別，罵者及我皆已滅無，誰復於誰應生瞋恨？由此觀察，故不生瞋。
復次，行者得他罵時，應觀諸行離我、我所，作者、受者皆不可得，唯空行聚，何為生瞋？
有說：所以作此論者，為顯此論文、義具故。謂此論中分別諸法自相、共相，名為義具；此中分別名句文身，名為文具。
有說：為顯名句文身有大用故。謂由名等顯示分別蘊、界、處等無量義門，及能讚述佛法僧寶無邊功德。
由如是等種種因緣，故作斯論。
云何多名身？答：謂多名號、異語、增語，想、等想、假施設，是謂多名身。
此中，論者於文善巧，以多文句共顯一名，皆是名之差別名故。
問：此中何故問多名身，而不問名及名身耶？
答：是作論者意欲爾故，乃至廣說。
有說：應問而不問者，當知此義有餘。
有說：名與名身，二俱攝在多名身中，問多名身，則為都問。
有說：此是契經所說，不應問作論者。契經但問多名身故，論者於中不能增減。
問：若爾，何故問多名身而答以名？
答：名是根本，名滿名身，名身復滿多名身故。
有說：依展轉因故作是說，如子孫法，謂依名有名身，依名身有多名身故。
問：名體是何？
答：是不相應行蘊所攝。文、句亦爾。
問：何故名名？
答：名者，名為隨，名為名，名為合。
隨者，如其所作，即往相應。
名者，為此義立，如求便應。
合者，隨造頌轉，令與義會。
此中，名具三義，故名為名。
心、心所法有隨、有名而無合義，故不名名。
餘不相應、色、無為法有隨、有合而無名義，故亦非名。
問：名身者，是何義？
答：是二名聚集義，是故一名不名名身。
問：多名身是何義？
答：是多名聚集義；如一象、二象不名多象身，要眾多象名多象身。馬等，亦爾。
句身、多句身、文身、多文身，亦復如是。
此中，有名、有名身、有多名身，有一字所起名、有二字所起名、有多字所起名。
一字所起名中──於一字，但有名；於二字，有名身；多名身者，有欲令依三字，有欲令依四字。
二字所起名中──於二字，但有名；於四字，有名身；多名身者，有欲令依六字，有欲令依八字。
三字所起名中──於三字，但有名；於六字，有名身；多名身者，有欲令依九字，有欲令依十二字。
四字所起名中──於四字，但有名；於八字，有名身；多名身者，有欲令依十二字、有欲令依十六字。
以此為門，餘多字名，應知亦爾。
有餘師說：一字所起名中──於一字一呼，但有名；
即於此字再呼，有名身；
即於此字或三呼或四呼，有多名身。
於二字所起名等，應知亦爾。
云何多句身？答：諸句能滿未滿足義，於中連合，是謂多句身。
為成此義，引經為證：
如世尊說：諸惡莫作，諸善奉行，自淨其心，是諸佛教。
如是四句，各能滿足未滿足義，於中連合，是謂多句身。
如是四句，一一能滿各自句中未滿足義。
於中連合者，於四句中，一一各別連合諸字，顯未滿義；或復連合諸句，顯成頌義，為多句身。
一一句中有標、有釋。謂諸惡者是標，莫作者是釋，乃至是諸佛者是標，教者是釋。
故此頌中有四事滿：一、標；二、釋；三、句；四、頌。
若說諸惡──於標名滿，於釋、於句、於頌未滿。
復說莫作──於標、釋、句三種名滿，於頌未滿。
復說諸善──若於總頌，摽、釋、句滿；若於別句，摽滿，非餘。
乃至復說是諸佛者──若於總頌，摽、釋、句滿；若於別句，摽滿，非餘。復說教者，一切皆滿。
此頌處中，不長不短，八字為句，三十二字為頌。
諸經論頌多依此法，計書寫數亦依此法。
又從六字乃至二十六字皆得為句。然六字者，名為初句；二十六字者，名為後句；減六字者，名短句；過二十六字者，名長句。
云何多文身？答：諸字眾，是謂多文身。
為成此義，引經為證：
如世尊說：欲為頌本，文即是字，頌依於名及造頌者。
此中，欲者，是欲造頌欣、憙、愛、樂。
為頌本者，此欲是頌因、集、生、緣。
文即是字，巧便顯了，故名為文；此即是字，無轉盡故。
此即顯示：能顯頌文，以字為體。
頌依於名者，頌是假有，依名而立，亦依文、句，且說依名。此中依言，如林依樹。
及造頌者：思惟、觀察，作諸伽他，名造頌者；頌依造者，如蛇依穴、水依於泉、乳依乳房，與依名異。
應知：此中，有名、有名身、有多名身，有句、有句身、有多句身，有文、有文身、有多文身。
於一字，有名、無名身、無多名身，無句、無句身、無多句身，有文、無文身、無多文身。
於二字，有名、有名身、無多名身，無句、無句身、無多句身，有文、有文身、無多文身。
於四字，有名、有名身、有多名身，無句、無句身、無多句身，有文、有文身、有多文身。
於八字，有名、有名身、有多名身，有句、無句身、無多句身，有文、有文身、有多文身。
於十六字，有名、有名身、有多名身，有句、有句身、無多句身，有文、有文身、有多文身。
於三十二字，有名、有名身、有多名身，有句、有句身、有多句身，有文、有文身、有多文身。
由此為門，於諸字眾所說多少，如理應知。
問：名為隨語地繫、為隨補特伽羅地繫耶？
有說：名隨語地繫。
彼作是說：生欲界者，
若作欲界語，彼欲界身、欲界語、欲界名；所說義，或三界繫、或不繫。
若作初靜慮語，彼欲界身、初靜慮語、初靜慮名；所說義，如前說。
若作初靜慮語，彼初靜慮身、初靜慮語、初靜慮名；所說義，如前說。
若作欲界語，彼初靜慮身、欲界語、欲界名；所說義，如前說。
生第二、第三、第四靜慮者，
若作欲界語，彼第二、第三、第四靜慮身、欲界語、欲界名；所說義，如前說。
若作初靜慮語，彼第二、第三、第四靜慮身、初靜慮語、初靜慮名；所說義，如前說。
問：若爾者，上三靜慮為有名不？
有說：無。
有說：有，而不可說。
評曰：彼不應作是說！寧說無，不應說有，而不可說，以無用故。
有說：名隨補特伽羅地繫。
彼作是說：生欲界者，
若作欲界語，彼欲界身、欲界語、欲界名；所說義如前說。
若作初靜慮語，彼欲界身、初靜慮語、欲界名；所說義，如前說。
若作初靜慮語，彼初靜慮身、初靜慮語、初靜慮名；所說義，如前說。
若作欲界語，彼初靜慮身、欲界語、初靜慮名；所說義，如前說。
生第二、第三、第四靜慮者，
若作欲界語，彼第二、第三、第四靜慮身，欲界語，第二、第三、第四靜慮名；所說義，如前說。
若作初靜慮語，彼第二、第三、第四靜慮身，初靜慮語，第二、第三、第四靜慮名；所說義，如前說。
問：若爾者，無色界為有名不？
有說：無。
有說：有，而不可說。
評曰：彼不應作是說！寧說無，不應說有，而不可說，以無用故。
如說名，文、句亦爾。
問：名等為是有情數、為非有情數耶？
答：是有情數。
問：名等為有執受、為無執受耶？
答：無執受。
問：名等為是長養、為是等流、為是異熟生耶？
答：是等流，非長養、非異熟生。
問：若名等非異熟生，契經云何通？如說：佛告阿難：我亦說名從業生，是業果。
答：名亦是業增上果故，作如是說。謂作好業，亦得好名；然非異熟。
問：名等為善、為不善、為無記耶？
答：無記，非造業者故思起故，如四大種。
問：誰成就名等──為能說者、為所說耶？
設爾，何失？
若能說者，則阿羅漢應成就染污法，離欲染者應成就不善法，異生應成就聖法，斷善根者應成就善法，以阿羅漢等亦說染污等法故。
若所說者，則外事及無為亦應成就名等，以彼亦是所說法故。
答：唯能說者成就名等。
問：若爾，後難，善通；前難，云何通？
答：阿羅漢等雖成就染污等名，而不成就染污等法，以染污等名皆是無覆無記法故。
問：一剎那心能起一語、一剎那語能說一字耶？
答：佛一剎那心能起一語，一剎那語能說一字。
聲聞、獨覺一剎那心能起一語，一剎那語不能說一字，彼說𧙃時，必經多剎那故。
由此，唯佛其言捷利、聲韻無過、詞辯第一。
問：三世諸法一一各有三世名耶？
答：有。
過去諸法有過去名者，如過去佛以如是名說過去法。
過去諸法有未來名者，如未來佛以如是名說過去法。
過去諸法有現在名者，如現在佛以如是名說過去法。
未來、現在法，廣說亦爾。
問：一切名皆能顯義耶？
答：一切名皆能顯義。
問：若以此名顯斷常、第二頭、第三手、第六蘊、第十三處、第十九界等，此名何所顯耶？
答：此名即顯斷常等想。
問：若以此名顯諸法無我，此名何所不顯耶？
有說：除其自性及俱有法，餘悉能顯。
有說：唯除自性，餘悉能顯。
有說：唯除四字，餘悉能顯。
有說：一切悉顯。謂於此中，薩能顯婆、婆能顯薩，達能顯磨、磨能顯達。是故此中雖顯一切，而無自性顯自性失。
問：名之與義何者多耶？
答：義多，名少。所以者何？義攝十七界、一界少分，十一處、一處少分，四蘊、一蘊少分；名攝一界、一處、一蘊少分。
有說：名多，義少。所以者何？以一一義有多名故。如古所制尼健荼書，一一義有千名，次後略之，於一一義唯留百名，今一一義唯留十名。又說法者以無量名說一義故。
如是說者：義多，名少。所以者何？名亦義故。
設名非義，義猶為多，以攝十七界、一界少分，乃至廣說；況名亦是義，是餘名所顯故。是則義攝十八界、十二處、五蘊，名但攝一界、一處、一蘊少分。
問：若名亦是義者，名、義有何差別？
答：能顯是名，所顯是義。
復次，名是非色，義通色、非色。名唯無見，義通有見、無見。
名唯無對，義通有對、無對。名唯有漏，義通有漏、無漏。
名唯有為，義通有為、無為。
復次，名唯無記，義通善、不善、無記。名唯墮三世，義通墮三世及離世；名唯欲、色界繫，義通三界繫及不繫。名唯非學非無學，義通學、無學、非學非無學。名唯修所斷，義通見、修所斷及不斷。
復次，名唯不染污，義通染污、不染污。
如染污、不染污，有罪、無罪，有覆、無覆，是退、非退，黑法、白法，亦爾。
復次，名無異熟，義通有異熟、無異熟。名非異熟，義通異熟、非異熟。
名不相應，義通相應、不相應。如相應、不相應，有所依、無所依，有所緣、無所緣，有行相、無行相，有警覺、無警覺，亦爾。
復次，名唯苦、集諦攝，義通四諦及非諦攝。
由如是等，名、義差別。
問：義為可說、為不可說耶？
設爾，何失？
若可說者，說火應燒舌，說刀應割舌，說不淨應污舌，說飲應除渴，說食應除飢，如是等。
若不可說者，云何所索不顛倒耶？如索象應得馬，索馬應得象，如是等。契經所說，復云何通？如說：我所說法，初中後善，文義巧妙。
答：義，不可說。
問：若爾，前難善通。云何所索不顛倒耶？
答：劫初時人共於象等假立名想，展轉傳來，故令所索而不顛倒。
有說：語能起名，名能顯義，語雖不能親說得義而依展轉，如子孫法，故於象等所索無倒。
問：契經所說，復云何通？如說：我所說法，初中後善，文義巧妙。
尊者世友作是釋言：語能起文，文能顯義，故作是說。
復作是言：為異外道故作是說。謂諸外道所說法，或少義或無義；世尊所說有義、多義，是故說言：我所說法，文義巧妙。
復作是說：外道所說，文、義相違；世尊所說文、義相順。欲顯異彼，故作是說。
問：名句文身是不相應行蘊所攝，何故佛說四蘊名名？
答：佛於有為總立二分，謂色、非色，色是色蘊，非色即是受等四蘊；非色聚中，有能顯了一切法名，故非色聚總說為名。
有說：色法麁顯，即說為色；非色微隱，由名顯故，說之為名。然實名等唯不相應行蘊所攝。
名有六種：一、功德名，二、生類名，三、時分名，四、隨欲名，五、業生名，六、摽相名。
功德名者，謂依功德立名。如：解或誦素怛纜者，名為經師；若解或誦毘奈耶者，名為律師；若解或誦阿毘達磨者，名為論師。得預流果，名為預流；乃至得阿羅漢果，名阿羅漢。如是等。
生類名者，謂依生類立名。如：城市生者，名城市人；村野生者，名村野人。剎帝利種中生者，名剎帝利；乃至戍達羅種中生者，名戍達羅。如是等。
時分名者，謂依時分立名。如：童稚時，名為童子；乃至衰老時，名為老人。如是等。
隨欲名者，謂隨樂欲立名。如：初生時，或父母等或沙門等為其立名。如是等。
業生名者，謂依作業立名。如：善畫者，名為畫師；鍛金鐵者，名金鐵師，如是等。
摽相名者，謂依摽相立名。如：執杖者，名執杖人；執蓋者，名執蓋人。如是等。
復次，名有四種：一、假想名，二、隨用名，三、彼益名，四、從略名。
假想名者，如：貧賤者名為富貴。如是等。
隨用名者，如：腹行者名腹行蟲。如是等。
彼益名者，如：天神邊求得者名為天授，因祠祀而得者名為祠授。如是等。
從略名者，如：具五功德者，名為五德；繫屬王者名曰王人。如是等。
復次，名有二種：一、生名，二、作名。
生名者，如剎帝利、婆羅門等。
作名者，如父母等所為立名。
有說：生名者，謂初生時，父母等所立名。
作名者，謂於後時，親友知識所為立名。
復次，名有二種：一、有相名，二、無相名。
有相名者，如無常、苦、空、無我等。
無相名者，如我、人、有情、意生等。
若佛出世，則有相名多、無相名少；若不出世，則無相名多、有相名少。
問：火名，為是有相、為是無相？
答：若云尸棄，是有相名；若云阿耆尼，是無相名。
復次，名有二種：一、共名，二、不共名。
不共名者，如佛、法、僧、蘊、界、處等。
共名者，謂餘世間共所立名。
有餘師說：無不共名，以一法可立一切名、一切法可立一名故，名皆是共。
如共、不共名，曾、未曾名，亦爾。
復次，名有二種：一、定名，二、不定名。
定名者，如蘇迷盧、大海、洲渚等。
不定名者，謂餘世間隨共立名。
有餘師說：無決定名。所以者何？蘇迷盧等，邊方亦為作種種名，此方文頌亦作餘名。
如是說者：蘇迷盧等有決定名，劫初成時，蘇迷盧等名已定故。
問：前劫壞時一切失壞，今劫成已，誰傳彼名？
答：有諸仙人得宿住智，憶前劫事，復傳彼名。或劫初人，由法爾力，心想欻有彼名現前。
問：諸所有名，為皆先有展轉傳說、為新立耶？
答：蘇迷盧等諸名先有，餘名不定，或有新立。
復次，名有二種：一者、詮體，二者、詮用。
詮體名者，如盆中果、舍中人等。
詮用名者，如刈者、誦者等。
有說：詮體名者，如堅、濕、煖、動等。
詮用名者，如持、攝、熟、長等。
有說：詮體名者，謂諸惡等。
詮用名者，謂莫作等。
問：名為有邊際不？
有作是說：名無邊際，法無邊故，於一一法有多名故。
復有說者：名有邊際，唯佛能知，餘無知者，以佛能知名邊際，故名一切智。
有說：佛及獨覺知名邊際，餘不能知。
有說：佛及獨覺、到彼岸聲聞知名邊際，餘不能知。
評曰：初說為善，唯佛能知名之邊際，餘皆無有一切智故。
問：有佛、無佛，世間恒有名句文身，何故經言：如來出世，便有種種多名身等出現世間？
答：依不共名，故作是說。如佛、法、僧、蘊、界、處等，唯佛出世，方有此名。
有作是說：唯佛出世，有順解脫、順空無我、違生死苦、違我我所，斷諸見、生覺意，背煩惱、向出要，止愚癡、生智慧，斷猶豫、生決定，厭生死、樂涅槃，毀外道、讚正法諸如是等名句文身出現於世，餘時不爾，故作是說。
如契經說：有三種言依，無第四、第五。云何為三？謂依過去說曾諸法，依未來說當諸法，依現在說今諸法。
問：言依以何為自性？
答：品類足說：言依，十八界、十二處、五蘊所攝。
問：言即是語，彼依是名，但應一界、一處、一蘊所攝，何故言十八界、十二處、五蘊所攝耶？
答：彼論應說：言依，一界、一處、一蘊所攝，而言十八界、十二處、五蘊所攝者，依展轉因，故作是說。謂語依名轉，名依義轉，義是言展轉依。義中具有十八界、十二處、五蘊故，說者、聽者皆為於義，是故彼論依展轉因說言依自性。
有說：言依是名及所說義，是故具有十八界等，以言依名及義轉故。
問：何故但依三世法說三言依，不依無為法說言依耶？
答：亦應說無為法是言依，而不說者，當知此義有餘。
有說：無為攝在現在品中，以現在法得無為故。
有說：言多分依有為法轉，故無為法不說言依。
有說：為止有情增上愚故，說三言依，於有為法所起無明多增上故。
有說：有情多於三世猶豫，故佛為說三種言依。
有說：為止外道執有我故，說三言依。謂外道言：若無我者，我言何依？故佛為說三種言依，我言但依三世起故。
有說：為止撥無去來二世，并止現在是無為執，說三言依。依是有體、有用法故，無必無體、無為，無用，故非言依。
有說：有為法麁，多信是有，易起言說，故立言依；無為法細，少信是有，難起言說，故非言依。
尊者世友作如是說：有為、無為分為二聚──若彼聚中三事可得，謂語、名、義，立為言依；無為聚中雖得有義，而無餘二，故非言依。
大德說曰：若法有用──取果、與果，可立言依；無為無用，是故不說。
脇尊者言：有為諸法與言可有俱時轉義，故立言依；無為不然，是故不說。
問：若依過去說未來、現在法，依未來說過去、現在法，依現在說過去、未來法，彼是何等言依攝耶？
有作是說：彼不攝在三言依中。
復有說者：若依過去說未來、現在，即攝在過去中；乃至若依現在說過去、未來，即攝在現在中。
有餘師說：若依過去說未來、現在，未來者攝在未來，現在者攝在現在；乃至若依現在說過去、未來，過去者攝在過去，未來者攝在未來──前說言依，義為體故。
問：若於一時頓說二世或復三世，何言依攝？
有作是說：彼不攝在三言依中。
復有說者：隨能顯名在何世攝，即說攝在彼世言依。
有餘師說：隨所顯義在何世攝，即說攝在彼世言依，前說言依，義為體故。
問：契經但說有三種言依於義已足，何故復說無第四、第五？
答：無第四者，遮第四世，恐有執有第四世故；無第五者，遮無為法，恐執無為是言依故。
有說：二言，鄭重遮止，欲令所說義決定故。
契經依世建立言依，故說有三，無四、無五。
若依如理作意建立言依，應說有一，無第二、第三──無第二者，遮有第二如理作意；無第三者，遮如理作意所不攝法。
若依止、觀建立言依，應說有二，無第三、第四，義如前說。
若依三解脫門建立言依，應言有三，無第四、第五，義如前說。
若依四聖諦建立言依，應說有四，無第五、第六，義如前說。
若依五蘊建立言依，應說有五，無第六、第七，義如前說。
若依六隨念建立言依，應說有六，無第七、第八，義如前說。
若依七等覺支建立言依，應說有七，無第八、第九，義如前說。
若依八聖道支建立言依，應說有八，無第九、第十，義如前說。
若依九次第定建立言依，應說有九，無第十、第十一，義如前說。
若依如來十力建立言依，應說有十，無第十一、第十二，義如前說。
如是若依餘法建立言依，應如理說。
此經依世建立言依，故但說三，無四、無五。
即此經中作如是說：應以四事觀察補特伽羅，知彼具壽為可與語、為不可與語。云何為四？一者、處非處，二者、智論，三者、分別，四者、道跡。若於此四善安住者，彼可與語；與此相違，不可與語。
問：如是四事有何差別？
答：不善安住處非處者，謂不如實知是處非處。
不善安住智論者，謂不如實知智及爾焰。
不善安住分別者，謂不如實知世俗、勝義。
不善安住道跡者，謂不如實知趣苦集行及趣苦滅行。
有說：不善安住處非處者，謂不如實知眼色為緣生眼識乃至意法為緣生意識，是處；耳等為緣生眼識乃至眼等為緣生意識，非處。
不善安住智論者，謂不如實知十智差別。
不善安住分別者，謂不如實知了義經及不了義經。
不善安住道跡者，謂不如實知四種行跡。
有說：不善安住處非處者，謂不如實知有理、無理。
不善安住智論者，謂不如實知聖者正論。
不善安住分別者，謂不如實知假設言論。
不善安住道跡者，謂不如實知他言句義前中後別而輒酬對。
有說：不善安住處非處者，謂不能如實立所立宗。
不善安住智論者，謂不能堪受他所問難。
不善安住分別者，謂不善了知詭誑、真實。
不善安住道跡者，謂不能成辦增上覺慧。
有說：不善安住處非處者，謂於自宗、他宗不善安住而有所說。
不善安住智論者，謂不了知他以量為先有所詰難。
不善安住分別者，謂不了知他前後次第相應言論。
不善安住道跡者，謂不能滿足所求勝事。
有說：不善安住處非處者，謂不善了知現、非現量。
不善安住智論者，謂於先所聞堅執不捨，不欲觀察前後德失。
不善安住分別者，謂於他正說心，懷猶豫，如不能決是飯、是酥。
不善安住道跡者，謂不了知現、比、至教為先問難。
脇尊者言：不善安住處非處者，謂於所知境不善了知。
不善安住智論者，謂於能知智不善了知。
不善安住分別者，謂於邪正教不善了知。
不善安住道跡者，謂於邪正行不善了知。
尊者僧伽筏蘇說曰：不善安住處非處者，謂於多界經中所說處非處義不善了知。
不善安住智論者，謂於四十四智、七十七智事不善了知。
不善安住分別者，謂於雜染、清淨不善了知。
不善安住道跡者，謂於趣色滅行乃至趣識滅行不善了知。
與上相違，名善安住。
即此經中復作是說：應以四事觀察補特伽羅，知彼具壽為可與語、為不可與語。云何為四？一者、應一向記問，二者、應分別記問，三者、應反詰記問，四者、應捨置記問。若於此四如應記者，彼可與語；與此相違，不可與語。
云何名應一向記問？
此問應以一向記故。
謂有問言：如來應正等覺耶？法善說耶？僧妙行耶？一切行無常耶？一切法無我耶？涅槃寂靜耶？
應一向記：此皆如是。
問：何故此問應一向記？
答：此問能引義利，能引善法，隨順梵行，能發覺慧，能得涅槃，是故此問應一向記。
云何名應分別記問？
此問應以分別記故。
謂有請言：為我說法。
應告彼言：法有多種，有過去、有未來、有現在，有善、有不善、有無記，有欲界繫、有色界繫、有無色界繫，有學、有無學、有非學非無學，有見所斷、有修所斷、有不斷。欲說何者？
云何名應反詰記問？
此問應以反詰記故。
謂有問言：為我說法。
應反詰言：法有眾多，汝問何者？眾多法者，謂過去等，如前廣說。
問：應分別記論、應反詰記論，有何差別？
答：答意雖無差別，而問意有異。
謂彼問者有為知解故問、有為觸惱故問。
若為知解故問，應告彼言：法有多種，有過去、有未來、有現在；廣說乃至有見所斷、有修所斷、有不斷。欲說何者？
若言：為我說過去法。
應告彼言：過去法亦有多種，有善、有不善、有無記。欲說何者？
若言：為我說善法。
應告彼言：善法亦有多種，有色，有受、想、行、識。欲說何者？
若言：為我說色法。
應告彼言：色法亦有多種，有離殺生，乃至有離雜穢語。欲說何者？
若言：為我說離殺生。
應告彼言：離殺生有三種，謂從無貪生，從無瞋生，從無癡生。欲說何者？
若言：為我說從無貪生。
應告彼言：無貪生者，復有二種，謂表、無表，欲說何者？
若為知解故發問者，則應如是分別而答。
若為觸惱故問，應反詰言：法有眾多，汝問何者？不應為說有過去，乃至有不斷。
若言：為我說過去法。
應反詰言：過去法多，汝問何者？不應為說善、不善、無記。
若言：為我說善法。
應反詰言：善法亦多，汝問何者？不應為說色乃至識。
若言：為我說色法。
應反詰言：色法亦多，汝問何者？不應為說離殺生乃至離雜穢語。
若言：為我說離殺生。
應反詰言：離殺生亦多，汝問何者？不應為說從無貪生乃至從無癡生。
若言：為我說從無貪生。
應反詰言：從無貪生亦有眾多，汝問何者？不應為說表及無表。
若為觸惱故發問者，則應如是總相反詰，令彼問盡，或令自答。
如有為知解故問、有為觸惱故問，如是有為求善故問、有為試他覺慧淺深故問，有為求義故問、有為摧他故問，有質直故問、有諂曲故問，有柔和故問、有憍傲故問，應知亦爾。
如是名為分別、反詰二論差別。
云何名應捨置記問？
此問應以捨置記故。
謂有外道來詣佛所，白佛言：喬答摩！世間常耶？，乃至廣說四句；世間有邊耶？，乃至廣說四句。
世尊告曰：皆不應記。
問：何故世尊不答此問？
答：彼諸外道執有實我名為世間，來詣佛所，作如是問。佛作是念：實我定無，若答言無，彼當作是言我不問有無；若答言常或無常等，便不應理──實我本無，如何可說常、無常等？
如有問他：此石女兒，恭敬、孝順及愛語不？彼作是念：石女無兒，若答言無。彼當作是言：我不問有無。若我答言恭敬、孝順及愛語者，便不應理──石女無兒，如何可說有恭敬等？
此亦如是，所問非有、非真、非實、不應道理，故佛不答。
復有外道來詣佛所，白佛言：喬答摩！命者即身、為異身耶？
世尊告曰：俱不應記問。
何故世尊不答此問？
答：彼諸外道執有實我名為命者，來詣佛所，作如是問。
佛作是念：實我定無，若答言無，彼當作是言我不問有無；若我答言即身、或異，便不應理──實我本無，如何可說與身一異？
如有問他：兔角、牛角為相似不？彼作是念：兔角本無，若答言無，彼當作是言我不問有無；若我答言相似或不相似，便不應理──兔角本無，如何可說與牛角相似、不相似耶？
此亦如是，所問非有、非真、非實、不應道理，故佛不答。
復有外道來詣佛所，白佛言：喬答摩！如來死後，為有、為無？乃至四句。世尊告曰：皆不應記。
問：何故世尊不答此問？
答：彼諸外道執有實我名為如來。彼執此我本無而有，問佛死後為有、為無，乃至廣說。
佛作是念：如是本無今有，實我畢竟無體。若答此我今尚是無，彼當作是言我不問今有無；若我答言死後有等，便不應理──如是實我今尚是無，如何可說死後有等？
所問非有、非真、非實、不應道理，故佛不答。
復有外道來詣佛所，白佛言：喬答摩！自作自受耶？
世尊告曰：此不應記。
問：何故世尊不答此問？
答：彼諸外道執有實我自作自受；佛說無我，故不應答，義如前說。
彼復問言：他作他受耶？
世尊告曰：此不應記。
問：何故世尊不答此問？
答：彼諸外道執有實我名自在天等，彼能作，我受果；佛說無我，故不應答，義如前說。
彼復問言：自他作自受耶？
世尊告曰：此不應記。
問：何故世尊不答此問？
答：彼諸外道執有實我名為自他；佛說無我，故不應答，義如前說。
彼復問言：非自他作，無因而生，無作無受耶？
世尊告曰：此不應記。
問：何故世尊不答此問？
答：世尊常說果從因生，自作自受，故不應答。
問：何故於彼外道諸問，應捨置耶？
答：彼問不引義利、不引善法、不順梵行、不發覺慧、不得涅槃，是故彼問皆應捨置。
問：前三有答，可名為記；第四無答，云何名記？
答：佛雖告言此不應記，而實已與答理相應，是根本答，故亦名記，令彼問者得正解故。或有默然於理得勝，況酬彼問而非記耶？
昔有外道名扇帙略，聰明廣學，是大論師，為論議故，來入迦濕彌羅國。
爾時，此國有阿羅漢，名筏素羅，三明、六通、具八解脫，學窮內外，恒住波利質呾羅林中。
時，扇帙略為捔論故，來詣其所，共相問訊，種種慰勞，在一面坐，白言：苾芻！欲相捔論，尊者與我，誰先立宗？
筏素羅言：我是舊住，應先立宗，但汝遠來，稍當疲倦，隨意先立。
時，扇帙略便立宗言：一切立論皆有報答，覺慧若盡，其論乃窮。
時，筏素羅默然而住。
彼扇帙略與諸弟子歡喜而起唱如是言：今此苾芻已墮負處。
時，筏素羅告彼弟子：汝師若是扇帙略者，不久當悟誰墮負處。
彼諸弟子聞之嗤笑，隨逐其師，從林而出。
時，扇帙略尋即思惟：何故沙門作如是說？乃便自悟：我立論言：一切立論皆有報答。苾芻默然，是我墮負！深生慚赧，告弟子言：吾所立論，今已墮負，可與汝等馳還懺謝。
弟子白言：何名墮負？
時，扇帙略具為述之。
弟子報言：已對大眾得勝而來，何須復往懺謝取辱？
其師報曰：我寧於智者邊受劣，不能於愚者邊取勝！即與弟子還入林中，到尊者所，頂禮雙足，作如是言：尊者得勝，我已墮負；尊者是師，我是弟子，從今以後，請常教誨。
如是默然於理得勝，況酬彼問而不名答？
是故四種皆名為記。
如佛世尊訶諸弟子，稱言癡人，乃至廣說。
問：何故作此論？
答：欲令疑者得決定故。
謂佛世尊愛恚永斷、違順平等、拔諍論根、滅憍慢本、視諸珍寶猶如瓦礫，於一切法覺照無遺，無相似愛及恚慢等，諸煩惱習已永斷故，非如獨覺及諸聲聞雖斷煩惱而有餘習──貪愛習者，如尊者阿難憐諸釋種；瞋恚習者，如尊者畢陵伽筏蹉語殑伽神言：小婢！止流！吾今欲渡。憍慢習者，如尊者舍利子棄擲醫藥；愚癡習者，如尊者笈房缽底食前咳氣，知食未銷，不知後苦，而復更食──如是等事，其類甚多。
世尊雖無煩惱餘習，而或時有似愛等言──似愛言者，如世尊說：善來苾芻！能善出家，猶具禁戒。似恚言者，如世尊說：汝是釋種婢子，釋種是汝大家。似慢言者，如世尊說：我是如來、應、正等覺，成就十力，得四無畏。似癡言者，如世尊說：大王！今者，從何處來？告阿難言：看天雨不？園中何故高聲大聲？
或有生疑：世尊已斷諸煩惱習，云何復有如是等類似煩惱言？欲令彼疑得決定解，故作斯論，釋其因緣，如此癡言，彼亦爾故。
問：何故佛說似愛等言？
答：護所化田，饒益彼故。
謂世尊說似愛言者，欲令天授所破苾芻，身心安隱及除疑故。謂提婆達多貪名利故，破壞僧已，尊者舍利子及大目乾連化使還來。彼諸苾芻深生羞恥，身心戰掉，復生疑惑：我隨天授，不失戒耶？聞世尊說：善來苾芻！能善出家，猶具禁戒。戰掉、疑惑二事皆除。若佛爾時不作此語，彼懷愧惱，吐血，命終。
又世尊說似恚言者，摧彼梵志憍慢幢故。謂彼梵志菴婆瑟吒，不量母卑，而懷憍傲，障他出家，當墮惡趣；由佛訶彼，傲佷心摧，次第二身得生天上，見四聖諦。又由訶彼補色羯羅娑利梵志，得入佛法，逮殊勝果。
又世尊說似慢言者，為令不知佛功德者，知已、歸依、修勝行故。
又世尊說似癡言者，為開彼王談論道故，為解阿難睡悶心故，又欲生彼樂靜心故。
佛說此等似煩惱言，皆為有情獲利樂故。
今訶弟子，稱言癡人，亦為利生，如後當說。
問：何緣，獨覺及諸聲聞雖斷煩惱而有餘習，佛不爾耶？
答：聲聞、獨覺慧不猛利，雖斷煩惱，而有餘習；如世常火，雖有所燒，而餘灰燼。佛慧猛利，斷諸煩惱，令無餘習；如劫盡火，隨所燒物，無餘灰燼。
由前所說種種因緣，故作斯論。
如佛世尊訶諸弟子，稱言癡人，此有何義？
答：是訶責語。
謂佛世尊訶責弟子，稱言癡人，如今親教及軌範師，若有近住依止弟子起諸過失，便訶責言：汝為愚癡，不明、不善！世尊亦爾，訶諸弟子，稱言癡人。
此中論文總有二分：一者、釋佛訶弟子義，二者、釋佛訶彼因緣。
前所舉文，即是初分。
如今親教及軌範師為遮弟子所起過失，或如父母遮防子過，有所訶責，皆為饒益，無有惡心；佛亦如是。
謂佛所化略有四種：一、宜讚嘆，二、宜訶責，三、宜捨置，四、宜因他。
宜讚嘆者，如佛讚嘆俱胝耳等。
宜訶責者，如佛訶責鄔陀夷等。
宜捨置者，如置無衣迦葉波等，如佛告彼婆羅門言：今非其時，未可答汝。
宜因他者，如佛為五苾芻轉正法輪，爾時八萬諸天皆得聖道；佛為頻毘婆羅王說法，爾時亦有八萬諸天及摩揭陀九萬二千人皆得聖道；佛為帝釋說法，爾時亦有八萬諸天得入聖道；佛為羅怙羅說法，爾時亦有六萬諸天一時得道。
諸如是等其類甚多。
是故世尊應以訶責而入道者，必訶責之。
有說：世尊大悲所逼，故常求覓利他方便──若不訶罵提婆達多：汝是愚癡、食涕唾者，則引無量愚癡眾生作諸惡事，又復數數觸惱世尊；
若不毀呰無比女人：汝身穢惡、不淨充滿，即彼欲心無由止息。
故訶弟子，稱言癡人。
有說：世尊所以訶責諸弟子者，欲使未種善根者能種善根，已種善根未成熟者速能成熟，若已成就未解脫者速得解脫──若不訶責，失此善利，故佛為此稱言癡人。
問：言癡人者，是何義耶？為從癡生故說為癡人？為現行癡故說為癡人？
設爾，何失？
若從癡生故名癡人者，亦從貪、恚、慢、見等生，世尊何故唯言癡人？
若現行癡故名為癡人，契經不應說阿羅漢亦名癡人！如契經說：遠去，癡人！勿我前住。
又世尊責鄔陀夷言：癡人無眼！云何乃與上座苾芻競甚深義？
又餘煩惱亦有現行，何故唯說癡人非餘？
有作是說：從癡生故名為癡人。
問：若爾，亦從貪恚慢見等生，世尊何故唯言癡人？
答：癡遍行故。若佛知訶阿羅漢等以為癡人於物有益，即亦訶彼阿羅漢身亦癡生故。如契經說：無明所覆、愛結所繫，愚夫感得有識之身；智者亦爾。阿羅漢等說為智者。
有餘師說：現行癡故，名為癡人。
問：若爾，契經不應說阿羅漢亦名癡人。
答：且契經說：遠去，癡人！勿我前住者，是誦者謬誦，應如是說：遠去，苾芻！勿我前住。
世尊臨欲般涅槃時，尊者白淨在佛前住，以扇扇佛。時有無量長壽諸天來詣佛所，嫌彼尊者當佛前住，遮蔽我等，不見世尊，而使我等失最後利。佛知彼意，便作是言：遠去，苾芻！勿我前住。
又世尊責鄔陀夷言：癡人！無眼！云何乃與上座苾芻競甚深義者，亦不相違，以鄔陀夷爾時未得阿羅漢果，或言異生，或言有學。
有餘師說：阿羅漢等亦現行癡，不染無知猶未斷故。
問：諸餘煩惱亦有現行，何故唯說癡人非餘？
答：前已說言癡遍行故，隨起何地無明現前，則癡人名依彼而立。
由此義故，佛訶弟子，稱言癡人。
何故世尊訶諸弟子稱言癡人？
答：彼於世尊教誡、教授，不隨義行、不隨順、不相續。
此下論文即第二分，釋佛訶彼癡人因緣。
教誡、教授，總顯佛語。
能正行者，名隨義行；彼諸弟子不能正行，故名不隨義行。
有說：如應行者，名隨義行；彼諸弟子不如應行，故名不隨義行。
不隨順者，於佛聖教不能隨順修功德故。
不相續者，不能長時流注相續修功德故。
問：教誡、教授，有何差別？
答：遮無利益，故名教誡；與有利益，故名教授。
復次，教住正念，故名教誡；教住正知，故名教授。
復次，令修有表，故名教誡；令修無表，故名教授。
復次，令修奢摩他，故名教誡；令修毘鉢舍那，故名教授。
復次，令修聖道，故名教誡；令得聖果，故名教授。
復次，令修世間善法，故名教誡；令修出世善法，故名教授。
是謂教誡、教授差別。
復次，彼於聖教作愚癡事，空、無有果、無出、無味、無有勝利，違越佛教，於諸學處不能受學，故佛訶彼，稱言癡人。
此中，聖教意顯聖道。
問：彼云何於聖道作愚癡事耶？
答：彼不能令聖道成愚癡事，但彼相續增長愚癡障礙聖道。
有說：亦令聖道成愚癡事，謂令成遠，不得自在、不現行故。
有說：為斷愚癡，佛說聖教；彼聞聖教，不斷愚癡，轉更增長。是故說彼於佛聖教作愚癡事。
空者，顯彼無聖道胎。如女身中不任懷孕，空無子故，說名石女；彼亦如是，雖聞佛教，不能攝受聖道胎故，佛於彼身無士用果──虛棄功用，故名為空。
無有果者，無有等流及解脫果。
無出者，無士用果。
復次，出者，謂得；彼於佛法無所得故，說名無出。
無味者，彼於佛法無出家味、無寂靜味、無聖道味、無寂滅味，故名無味。
無勝利者，果名勝利；彼不得果，故無勝利。
復次，有二失故，名無勝利。
譬如良醫，愍諸有疾，四方求藥，得已，與之；病者輕賤，投之糞壤。彼有二失：一者、自疾，不得除愈；二者、良醫功為虛棄。
世尊亦爾，三無數劫修習百千難行苦行，為諸有情求聖法藥，得已，為說；彼聞，輕賤，不自服行，用求名利。彼有二失：一者、不除自煩惱病，二者、令佛唐捐其功。
違越佛教者，違越世尊聖教理趣。
於諸學處不能受學者，不能修行法隨法行。
復次，彼於聖教作愚癡事者，彼斷聖教，不令相續故。
謂佛為彼說無上法，若聞正行，轉為他說，他復正行，更為餘說，如是展轉，饒益無窮，乃名如來聖教不絕。
彼聞聖教，不能正行，亦復不能轉為他說。自既無益，復不利他，名斷聖教，不令相續。由此說名作愚癡事。
空者，自身非法器故。
無有果者，令佛期心無有果故。
謂佛欲令眾生聞法，脫生死苦；彼聞法已，不能修行離苦方便，是故令佛期心無果。
無出者，彼不能得本出家時所求勝事，謂淨持戒。
無味者，無靜慮味。
無勝利者，無無倒慧。
違越佛教者，謂不得涅槃。佛為眾生得涅槃樂，說正法教；彼不能證，故名違越。
於諸學處不能受學者，佛所施設種種學處，不能受學；有雖受學，不能恒修，如婆柁梨過雨四月方能受學一坐食法；有雖恒修，而不圓滿──俱名不能受學學處。
由此因緣，佛訶弟子稱言癡人。
有六因，謂相應因，乃至能作因。
問：何故作此論？
答：為止無因、惡因論故。
謂諸外道或執諸法無因而生，或復執有不平等因。為止彼意，顯諸法生決定有因，非不平等。
有作是說：有執因緣非實有物，如譬喻者。為止彼意，顯示因緣若性若相皆是實有。
復有說者：欲以六因顯示四果，令其明了，如觀掌內阿摩洛迦。謂以相應、俱有二因顯士用果，以同類、遍行二因顯等流果，以異熟因顯異熟果，以能作因顯增上果。
由此因緣，故作斯論。
然此六因非契經說，契經但說：有四緣性，謂因緣性，廣說乃至增上緣性。今欲以因分別緣故，說此六因。
問：為因攝緣，緣攝因耶？
答：互相攝，隨其事。謂前五因是因緣，能作因是餘三緣。
有作是說：緣攝因，非因攝緣。謂前五因是因緣，能作因是增上緣，等無間緣及所緣緣非因所攝。
復有說者：六因亦是契經所說，謂增壹阿笈摩增六中說。時經久遠，其文隱沒，尊者迦多衍尼子等以願智力觀契經中說六因處，撰集製造阿毘達磨，是故於此分別六因。曾聞增壹阿笈摩經從一法增，乃至百法；今唯有一乃至十在，餘皆隱沒；又於增一乃至十中亦多隱沒，在者極少。曾聞：尊者商諾迦衣大阿羅漢是尊者阿難陀同住弟子，是大德時縛迦親教授師。彼阿羅漢般涅槃時，即於是日有七萬七千本生經、一萬阿毘達磨論隱沒不現。一論師滅，尚有爾所經論隱沒，況從彼後迄至于今，若百若千諸論師滅，經論隨沒，數豈可知？故此六因是契經說。
有餘師說：如是六因，雖無一經次第具說，然於諸經處處散說。
謂契經說：是名見為根信，證智相應。如是等經說相應因。
又契經說：眼及色為緣生眼識，三和合故觸，俱起受、想、思。如是等經說俱有因。
又契經說：如是補特伽羅成就善法及不善法，善法隱沒，惡法出現，有隨俱行善根未斷，以未斷故，從此善根猶有可起餘善根義，彼於當來有清淨法。如是等經說同類因。
又契經說：諸邪見者，所有身業、語業、意業，諸有願求，皆如所見，所有諸行，皆是彼類，如是諸法，皆悉能招非欣愛樂、不可意果。如是等經說遍行因。
又契經說：無處、無容身、語、意惡行受可愛異熟；有處、有容，彼受不可愛異熟。如是等經說異熟因。
又契經說：二因二緣能生正見，謂他音聲及內如理作意。如是等經說能作因。
故此六因是佛所說。
是故尊者依經作論。
云何相應因？乃至廣說。
問：何故作此論？
答：為止他宗、顯正理故。
謂或有執：心、心所法前後而生，非一時起，如譬喻者。
彼作是說：心、心所法依諸因緣前後而生，譬如商侶涉嶮隘路，一一而度，無二並行；心、心所法亦復如是，眾緣和合，一一而生，所待眾緣各有異故。
阿毘達磨諸論師言：心、心所法有別因故，可說眾緣和合有異；有別因故，可說眾緣和合無異。謂心、心所各各別有生、住、異、滅和合而生，是故可說和合有異；同依一根、同緣一境而得生故，可說一切和合無異。是故一切心、心所法，隨其所應，俱時而起。
或復有執：諸法各與自性相應，非與他性。
彼作是說：相喜樂義是相應義。無法與法共相喜樂猶如自性與自性者。
阿毘達磨諸論師言：二事和合可說相應，非於一物有相應義；亦無自體喜樂自體，能緣、所緣有差別故。
或復有執：自性於自性非相應非不相應。
彼作是說：要與他合方名相應，自於自性無他義故，不名相應；互相憙樂是相應義，自於自性深喜樂故，非不相應。
阿毘達磨諸論師言：無有自性憙樂自性，義如前說。
或復有執：力任持義是相應義。
彼作是說：若法由彼法力任持生，此法與彼法相應。是故心與心相應，心力持心，令得生故；心所法與心相應，心力持彼，令得生故；心不與心所法相應，非彼力持而得生故；心所法不與心所法相應，非互相持而得生故。
阿毘達磨諸論師言：心與心所，心所與心、心所，皆展轉力持而得生故，更互相應；一身二心不並起故，無相應義。
為遮此等種種異執，顯示正理，故作斯論。
云何相應因？
答：受與受相應法為相應因，受相應法與受為相應因；想、思、觸、作意、欲、勝解、念、三摩地；慧與慧相應法為相應因，慧相應法與慧為相應因。是謂相應因。
問：此中何故不說心耶？
答：是作論者意欲爾故，乃至廣說。
或有說者：亦應說心，而不說者，應知此中是有餘說，說六因義皆不盡故。若作盡理無餘說者，應作是說：云何相應因？謂一切心、心所法。云何俱有因？謂一切有為法。云何同類因？謂一切過去、現在法。云何遍行因？謂一切過去、現在遍行隨眠，及彼相應、俱有法。云何異熟因？謂一切不善及善、有漏法。云何能作因？謂一切法。
有作是說：設作是說，亦不盡理，不知何位誰與誰為因故。若說此中是有餘說，於理為勝，諸作論者略標少法為根本故。
有餘師說：心已說在此所說中，謂受相應、慧相應法亦攝心故。
問：何故不說心之自相？
答：平等、相似是相應義；心勝，如王，是故不說。如伽他言：第六增上王，染時染自取，不染而有染，染者謂愚夫。
復有說者：以三摩地，有說即心；說三摩地，即已說心，故不別說。
問：何故但說十大地法為相應因，非餘法耶？
答：是作論者意欲爾故，乃至廣說。
有說：應說而不說者，當知此義有餘。
有說：若法，一切界、一切地、一切趣、一切生、一切種、一切心可得者，此中說之；餘法不爾，故此不說。
問：大地法是何義？
答：大者，謂心。如是十法，是心起處，大之地故，名為大地。大地即法，名大地法。
有說：心名為大，體用勝故。即大是地，故名大地，是諸心所所依處故。受等十法於諸大地遍可得故名大地法。
有說：受等十法遍諸心品，故名為大。心是彼地，故名大地。受等即是大地所有，名大地法。
問：何故名心所？
答：是心所有故。	
問：何故心、心所法展轉為相應因？
答：展轉為因故、展轉力生故、展轉相引故、展轉相養故、展轉相增故、展轉相依故。如二蘆束相依而住，多繩相合能牽大木，多人連手能渡大河。有為諸法性羸劣故，展轉相依方辦事業。
義問受言：汝若離想，能納境耶？答言：不能。餘心、心所，為問亦爾。
問：相應因以何為自性？
答：一切心、心所法，即攝三蘊、一蘊少分，一處、一處少分，七界、一界少分。
已說自性。所以，今當說。
問：相應是何義？
答：等義是相應義。
問：諸心所法或多或少，謂善心多，不善心少；不善心多，有覆無記心少；有覆無記心多，無覆無記心少；欲界心多，色界心少；色界心多，無色界心少；有漏心多，無漏心少。云何等義是相應義？
答：依體等義說名為等。若一心中二受一想，可不名等；然一心中一受一想，餘亦如是。故說等義是相應義。
復次，等不相離是相應義。
復次，等不別異是相應義。
復次，等運轉義是相應義。如車轉時，眾分皆轉，共辦一事；如是心車於境轉時心所亦轉，共成一事，故名相應。
復次，等所作義是相應義。如秋鴿等一時詣場，一時食，一時起，非前非後；心、心所法亦復如是，一時趣境，一時受境，一時捨境，故名相應。
復次，等相順義是相應義。如人相順，即名相應；心、心所法相順亦爾。
復次，等和合義是相應義。如水、乳合，說名相應；心、心所法和合亦爾。
霧尊者曰：
四事等故說名相應：
一、時分等，謂心、心所同一剎那而現行故。
二、所依等，謂心、心所同依一根而現行故。
三、所緣等，謂心、心所同緣一境而現行故。
四、行相等，謂心、心所同一行相而現行故。
復次，五事等故，說名相應，即前四事及物體等。謂心、心所各唯一物和合而起，故名相應。
復次，如束蘆義是相應義。如一一蘆不能獨立，要多共束方能得住；心、心所法亦復如是，要多相依方能行世，取果、與果及取所緣。
復次，如合索義是相應義。如一一縷不能牽材木，多縷相合乃有牽用；心、心所法亦復如是，廣如前說。
復次，如連手義是相應義。如河漂急，獨不能渡，多人連手乃能渡之；心、心所法亦復如是，廣如前說。
復次，如商侶義是相應義。如多商人共為伴侶，能過險路；心、心所法亦復如是，廣說如前。
尊者世友作如是說：
相引生義是相應義。
問：若爾，眼識、意識亦互相引，彼相應耶？
答：彼所依異。若同所依、互相引者，乃是相應。
復次，不相離義是相應義。
問：若爾，四大種亦不相離，彼相應耶？
答：彼無所依。若有所依亦不相離，乃是相應。
復次，有所緣義是相應義。
問：若爾，六識皆有所緣，彼相應耶？
答：彼所依異。若同所依、有所緣者，乃是相應。
復次，同所緣義是相應義。
問：若爾，五識各與意識同一所緣，應說相應！又多眼識應說相應，如多有情共觀初月等。
答：彼所依異。若同所依、同所緣者，乃是相應。
復次，常和合義是相應義。
問：若爾，壽、煖、識三亦常和合，彼相應耶？
答：不爾﹗壽、煖二法無所依故。若有所依亦常和合，乃是相應。
復次，恒俱生義是相應義。
問：若爾，四大種恒俱生，彼相應耶？
答：彼無所依。若有所依、恒俱生者，乃是相應。
復次，俱生、住、滅是相應義。
問：若爾，隨心轉色、隨心轉心不相應行亦俱生、住、滅，彼相應耶？
答：彼無所依。若有所依、俱生、住、滅，乃是相應。
復次，同一所依、同一所緣、同一行相轉義是相應義。
問：云何知然？
答：寧知不然？
復次，同作一事義是相應義。
問：若爾，諸忍與智同作一事，彼相應耶？
答：彼不俱生。若俱時生、同作一事，乃是相應。
大德說曰：同伴侶義是相應義。識與心所互相容受、俱時而生、同取一境，乃是相應。
尊者妙音作如是說：所依、所緣、行相、所作一切同義是相應義。所以者何？諸有為法性羸劣故，展轉力持，方能起作。曾不見有一大地法獨起作故。
此相應因，定通三世，有士用果。
云何俱有因？乃至廣說。
問：相應、俱有二因何異？
有說：無異，一剎那受與想等法為二因故。是故於此應作是說：若相應因，即俱有因；有俱有因非相應因，謂不相應俱有因是。
如是說者：二因有異，雖依一法而義別故。
問：若爾，二因有何差別？
答：名即差別，謂名相應因，名俱有因。
復次，為伴侶義是相應因，同一果義是俱有因。
復次，同一所依、一行相、一所緣義是相應因，同一生、一老、一住、一滅、
一果、一等流、一異熟義是俱有因。
復次，如執杖義是相應因，如執杖已有所作義是俱有因。
復次，如連手義是相應因，如連手已渡暴河義是俱有因。
復次，相隨順義是相應因，不相離義是俱有因。
云何俱有因？
答：心與心所法為俱有因，心所法與心為俱有因。
問：何故前相應因中不說心，今俱有因中即說心耶？
答：平等義是相應因義；心王是勝，與心所法等義不顯，故不說心。
辦一事義是俱有因義；心、心所法辦事義同，故今說心。
此中，心者即一切心，心所法者亦一切心所法，如其所應，展轉為俱有因。
心與隨心轉身業、語業為俱有因。
隨心轉身業、語業者，謂靜慮律儀、無漏律儀。
問：何故此中不說隨心轉身業、語業與心為俱有因耶？
答：是作論者意欲爾故，乃至廣說。
有說：應說而不說者，當知此義有餘。前說此中所說因義，皆不盡故。
有說：此中，初、後廣說，中間略說，義准可知，是故不說。
有餘師說：心於隨心轉身語業能為因、不隨其事轉，以是勝故；隨心轉身語業於心隨其事轉、不能為因，以是劣故。如王於臣能與爵祿、不隨其事轉，臣於王隨其事轉、不能與爵祿；此亦如是。
評曰：心與隨心轉身、語業展轉為俱有因。所以者何？同一果故，辦一事故。
問：若爾，此中何故不說？
答：由前說三因故。
心與隨心轉不相應行為俱有因，隨心轉不相應行與心為俱有因。
問：何等隨心轉不相應行與心展轉為因耶？
答：心、心所法及隨心轉身語業生、老、住、無常與心展轉為因。
此中，有說：心與自生、老、住、無常為俱有因；唯自生、住與心為俱有因，非老、無常，以能增益說名為因，老、無常，衰滅法故，不名為因。
有說：心與自生、老、住、無常為俱有因，自生、老、住、無常與心為俱有因，皆互相助辦一事故。
有說：心與心、心所法及隨心轉身語業生、老、住、無常為俱有因；唯心生、老、住、無常與心為俱有因，非餘生等。
評曰：應作是說：心與心、心所法及隨心轉身語業生、老、住、無常展轉為俱有因。
云何知然？品類足說：云何心俱有因法？謂一切心所法、道俱有戒、定俱有戒，及心、彼諸法生、老、住、無常。
問：若爾，品類足說，復云何通？如說：或有苦諦以有身見為因，非與有身見為因，謂除過去、現在見苦所斷隨眠及彼相應苦諦，除過去、現在見集所斷遍行隨眠及彼相應苦諦，除未來有身見相應苦諦，除未來有身見生、老、住、無常，諸餘染污苦諦。
答：品類足論應作是說：除過去、現在見苦所斷隨眠及彼相應、俱有等苦諦，除過去、現在見集所斷遍行隨眠及彼相應、俱有苦諦，除未來有身見相應苦諦，除未來有身見及彼相應法生、老、住、無常，諸餘染污苦諦。
應作是說而不說者，當知彼是有餘之說。
復次，俱生四大種展轉為俱有因。是謂俱有因。
此中，有欲令四大種體無偏增者，彼作是說：地大種與三大種為俱有因，三大種與地大種為俱有因。乃至風大種亦爾。
有說：令四大種體有偏增者，彼作是說：地大種與四大種為俱有因，四大種與地大種為俱有因。
所以者何？地大種有多體，於中，一與多為俱有因、多與一為俱有因故。乃至風大種亦爾。
評曰：應作是說：四大種體若有偏增、若無偏增，地為三俱有因，三為地俱有因。
所以者何？地不觀地生所造色，以一切法不觀自性及同類體為他因故。乃至風大種亦爾。
問：未生四大種，亦是俱有因不？
答：亦是俱有因，墮因義故、有因相故。
有說：彼非俱有因，此中但說俱生四大種展轉為俱有因故。
評曰：應作是說：生、未生四大種皆展轉為俱有因。
此中生言說可生義或生相合。如品類足說：云何因所生法？謂一切有為法。如彼生言說生、未生，此亦如是。
問：所造色為有俱有因不？
答：有，一切有為法皆有生等相為俱有因故。
問：所造色與所造色為俱有因不？
答：有為俱有因，如隨心轉所造色。
問：有對造色與有對造色為俱有因不？
答：無。
有說：亦有。如眼根等有多極微俱生，展轉為俱有因。
評曰：彼不應作是說。如前說者好。所以者何？同一果義是俱有因義，彼非同一果故。然一切心皆有隨轉諸心所法及生等相，非一切心皆有隨轉身、語業色。
隨心轉義總有十種，謂一起、一住、一滅、一果、一等流、一異熟、善則善、不善則不善、無記則無記、隨一世中。
一果者，謂離繫果。一等流者，謂等流果。一異熟者，謂異熟果。
隨法別說此十多少，當說。
問：隨轉自性是何？
答：四蘊、五蘊。欲界、無色界，四蘊，無隨轉色故；色界，五蘊，有隨轉色故。
已說自性。所以，今當說。
問：何故名隨轉？
答：相隨順義是隨轉義，相攝益義是隨轉義，辦一事義是隨轉義。
隨心轉法義語心言：汝所作事，我亦作之。
心、心所法展轉相望，由五事故說名隨轉，謂所依故、所緣故、行相故、果故、異熟故。
心與隨心轉色、心不相應行展轉相望，由二事故說名隨轉，謂果故、異熟故。
問：身、語業，何等隨心轉、何等不隨心轉耶？
答：色界戒及無漏戒隨心轉。
欲界戒及餘身語業不隨心轉。
問：何故欲界戒不隨心轉耶？
答：欲界於彼隨心轉戒非田、非器，乃至廣說。
復次，欲界非定界、非修地、非離染地故，無如是道戒可隨轉；色界是定界、是修地、是離染地故，有如是道戒可隨轉。
復次，欲界戒義問欲界心言：汝能為我斷破戒及起破戒煩惱不？若能者，我隨汝轉。欲界心義答欲界戒言：我不能。戒義言：若不能，我何為隨汝轉？如人怖怨，問他人曰：汝能為我作救護不？若能者，當依止汝、隨汝而轉。他答：不能。彼便語言：汝若不能，我何為依止汝、隨汝轉？此亦如是。
問：色界善心，一切皆有隨轉戒不？
答：非一切有。謂
初靜慮有六善心無隨轉戒：一、善眼識，二、善耳識，三、善身識，四、
死時善心，五、起表善心，六、聞所成慧相應善心。
第二、第三、第四靜慮有二善心無隨轉戒，謂死時善心及聞所成心。
問：何故無色界無隨轉戒耶？
答：彼界於戒非田、非器，乃至廣說。
復次，戒是色一分攝；彼界無色，故亦無戒。
復次，戒是大種所造；彼無大種，故亦無戒。
問：如雖無無漏大種而有無漏戒，如是彼界雖無大種，何妨有戒耶？
答：無漏戒非大種力故成無漏，但由心力，隨無漏心所等起故；有漏戒由大種力，繫屬界地，故不相似。
復次，戒者，對治破戒及起破戒煩惱；無色界道不能對治破戒及起破戒煩惱，
故彼無戒。
問：因論生論：何故無色界道不能對治破戒及起破戒煩惱耶？
答：彼唯欲界。無色於欲有四事遠，故無對治。四事遠者：一、界地遠，二、所依遠，三、所緣遠，四、對治遠。
問：若爾，第二、第三、第四靜慮亦無破戒及起破戒煩惱對治，彼應無戒！
答：對治有二種：一、斷對治，二、厭壞對治。
上三靜慮於破戒及起破戒煩惱，雖無斷對治，而有厭壞對治。如世尊說：聖弟子入不動心解脫，能斷不善，修習善法。非彼身中猶有不善可斷，然依過患對治，故作是說。
無色界於破戒及起破戒煩惱無斷對治亦無厭壞對治，是故無戒。
隨心轉戒總有二種：一、道俱有戒，二、定俱有戒。
道俱有戒者，謂無漏戒。定俱有戒者，謂色界戒。
若是道俱有戒，彼非定俱有戒；若是定俱有戒，彼非道俱有戒。
有作是說：道俱有戒，謂無漏戒。定俱有戒，謂一切有漏、無漏隨心轉戒。
彼作是說：一切道俱有戒皆是定俱有戒。或是定俱有戒而非道俱有戒，
謂有漏隨心轉戒。
有餘師說：道俱有戒，謂無漏戒。定俱有戒，謂根本靜慮有漏、無漏戒。
依如是說，應作四句：
有是道俱有戒，非定俱有戒，謂近分地諸無漏戒。
有是定俱有戒，非道俱有戒，謂根本地諸有漏戒。
有是道俱有戒，亦是定俱有戒，謂根本地諸無漏戒。
有非道俱有戒，亦非定俱有戒，謂近分地諸有漏戒。
彼師依得復作四句：
有得道俱有戒，非定俱有戒，
謂未離欲染，入正性離生十六心頃；若已離欲染，依未至定入正性離生見道十五心頃。
若諸聖者，為離欲染，起加行道、九無間道、八解脫道。
若未離欲染信勝解鍊根作見至所有加行、無間、解脫道。
若諸聖者，未離欲染，依未至定起無量、不淨觀、持息念及念住等如是等時，得道俱有戒，非定俱有戒。
謂諸異生離欲染一切最後解脫道；即彼為離初靜慮染，依初靜慮起加行道，
及一切最後解脫道，即彼為離第二靜慮染，依第二靜慮起加行道，及一切最後解脫道；即彼為離第三靜慮染，依第三靜慮起加行道，及最後解脫道；即彼為離第四靜慮染，依第四靜慮起加行道。
若諸異生，依根本靜慮引發諸通，起加行道、五無間道、三解脫道，若起無量、不淨觀、持息念、念住；煖、頂、忍、世第一法、初三解脫、八勝處、前八遍處；及無色界歿生色界時，色界上地歿生下地時如是等時，得定俱有戒，非道俱有戒。
有得道俱有戒，亦得定俱有戒，
謂已離欲，依未至定入正性離生道類智時；若依上地，入正性離生十六心頃。
若諸聖者，離欲染最後解脫道，即彼為離初靜慮乃至非想非非想處染，諸加行道、九無間道、九解脫道。
已離欲染信勝解練根作見至所有加行、無間、解脫道。
時解脫阿羅漢練根作不動諸加行道、九無間道、九解脫道，若雜修初靜慮乃至第四靜慮時。
若諸聖者，引發諸通起加行道、五無間道、三解脫道。
若諸聖者，已離欲染，依未至定等，起無量、解脫、勝處、遍處、不淨觀、持息念及諸念住，若起無礙解、邊際定、無諍、願智、空空、無願無願、無相無相、想微細心如是等時，得道俱有戒，亦得定俱有戒。
有不得道俱有戒，亦不得定俱有戒，
謂諸異生，為離欲染，起加行道、九無間道、八解脫道；依未至定、靜慮中間，起煖、頂、忍、世第一法。
若諸異生，依第二、第三、第四靜慮近分，為離初、第二、第三靜慮染，起加行道、九無間道、八解脫道。
若諸異生，依空無邊處乃至非想非非想處近分，為離第四靜慮乃至無所有處染，起加行道、九無間道、九解脫道。
若諸異生，未離欲染，或已離欲染，依未至等諸近分定或無色定，起無量、解脫、勝處、遍處及不淨觀、持息念並念住等諸功德時。
若諸聖者，依未至等諸近分定，起有漏、無漏成就諸功德時，依無色定起有漏、無漏成就諸功德時。
一切不定及無心位。
如是等時，不得道俱有戒，亦不得定俱有戒。
彼師依捨復作四句：
有捨道俱有戒，非定俱有戒，
謂得預流果或一來果或漸次者得不還果。
未離欲染信勝解練根得見至。
從一來果、一來勝果道及預流果、預流勝果道退時從預流果退時者，謂從練根所得果退。
如是等時，捨道俱有戒，非定俱有戒。
有捨定俱有戒，非道俱有戒，
謂諸異生，從離欲染乃至從離第三靜慮染退。
若諸異生及諸聖者，欲、色界歿生無色界，若色界歿生欲界。
若諸異生從根本地勝功德退。
如是等時，捨定俱有戒非道俱有戒。
有捨道俱有戒，亦捨定俱有戒，
謂諸聖者，從離欲染乃至從離非想非非想處染退；
若依四靜慮及靜慮中間得不還果、若得阿羅漢果；
時解脫阿羅漢練根得不動。
從不還果、不還勝果道及阿羅漢果、阿羅漢勝果道退時。
如是等時，捨道俱有戒，亦捨定俱有戒。
有不捨道俱有戒亦不捨定俱有戒，謂除前相，諸餘位。
彼依成就復作四句：
有成就道俱有戒，非定俱有戒，謂未離欲染聖者。
有成就定俱有戒，非道俱有戒，
謂諸異生，生欲界，已離欲染。
若諸異生，生色界。
謂諸聖者，生欲界，已離欲染。
若諸聖者生色、無色界。
謂諸異生未離欲染。
若諸異生，生無色界。
依不成就亦作四句，謂次前第二句，為今第一句。次前第一句，為今第二句。次前第四句，為今第三句。次前第三句，為今第四句。
一切律儀總有四種：一、別解脫律儀，二、靜慮律儀，三、無漏律儀，四、斷律儀。
別解脫律儀者，謂欲界戒。
靜慮律儀者，謂色界戒。
無漏律儀者，謂無漏戒。
斷律儀者，謂離欲界染九無間道中所有靜慮、無漏戒。
廣說此四律儀，如。
煖隨轉戒於破戒為捨對治、持對治、遠分對治。
頂、忍、世第一法、見道、修道中道類智隨轉戒於破戒但為持對治、遠分對治。
離欲界染加行道隨轉戒於破戒為捨對治、持對治、遠分對治。
初無間道隨轉戒於破戒，但為持對治、遠分對治；於起破戒煩惱，但為斷對治、捨對治。
七無間道隨轉戒於破戒，但為持對治、遠分對治；於起破戒煩惱，為斷對治、捨對治、持對治、遠分對治。
第九無間道隨轉戒於破戒，為斷對治、持對治、遠分對治；於起破戒煩惱，為斷對治、捨對治、持對治、遠分對治。
九解脫道隨轉戒及餘後時乃至盡智、無生智、無學正見隨轉戒於破戒及起破戒煩惱，但為持對治、遠分對治。
問：法智品道能斷破戒及起破戒煩惱，可有隨轉戒；類智品道無此功能，云何亦有隨轉戒耶？
尊者世友說曰：類智品道於彼雖無斷對治、捨對治，而有持對治、遠分對治故。
復次，法智品道與類智品道展轉為因、展轉相續、展轉相屬、展轉相生故。
有餘師說：類智品道亦能斷破戒及起破戒煩惱，然法智品道先斷彼故，今無所斷故亦有隨轉戒。譬如多人共一怨家，一人已害，餘無所害，非無害能；
此亦如是。
大德說曰：若法智品道有隨轉戒，類智品道無隨轉戒者，則應律儀唯於能處轉，不於不能處轉！然諸律儀通於能處、不能處轉，是故法智、類智品道俱得有隨轉戒。
問：欲界、色界，何者戒多？
有作是說：欲界戒多。所以者何？欲界戒於根本業道及加行後起處得，色界戒唯於根本業道處得。欲界戒離性罪及離遮罪故得，色界戒唯離性罪故得。
如是說者：色界戒多。所以者何？且未至定所攝戒尚多欲界，有無量功德對治彼故，況復更有上地餘戒！
問：有漏、無漏，何者戒多？
有作是說：有漏戒多。
所以者何？
有漏戒攝二律儀、一律儀少分，無漏戒攝一律儀、一律儀少分。
復次，有漏戒攝二界、一界少分，二處、一處少分，無漏戒但攝一界、一處少分。
如是說者：無漏戒多。所以者何？且苦法智忍隨轉戒尚多有漏，有無量功德對治彼故，況復更有上位餘戒！
問：苦法智忍與苦法智，乃至盡智、無生智、無學正見諸隨轉戒，何者為多？
有作是說：苦法智隨轉戒於苦法智忍隨轉戒一倍為多；如是展轉，乃至無學正見隨轉戒於無生智隨轉戒一倍為多。
復有說者：如苦法智忍隨轉戒，如是苦法智隨轉戒乃至道類智隨轉戒亦爾。離欲界染諸加行道、九無間道、九解脫道諸隨轉戒，後後轉多。所以者何？如如漸斷破戒及起破戒煩惱，如是如是戒漸增多。上諸位戒，前後相似。
如是說者：苦法智忍隨轉戒與苦法智乃至無學正見隨轉戒等無有異。所以者何？同於身語七支轉故。
問：若爾，施設論說，當云何通？如說：苦法智於苦法智忍為勝，乃至盡智於金剛喻定為勝。
答：依因長養，故作是說。謂苦法智忍唯一剎那因所長養；苦法智，二剎那因之所長養；乃至盡智無量剎那因所長養。彼說品勝，不說戒多。
問：聲聞與佛，何者戒多？
有作是說：聲聞戒多。
所以者何？
聲聞戒依二界身，佛戒但依欲界身。
復次，聲聞戒依二趣身，佛戒但依人趣身。
如是說者：佛戒多。所以者何？且力、無畏隨轉戒尚多一切聲聞、獨覺，況復更有無量無邊殊勝功德諸隨轉戒！
問：諸佛世尊，有百年位證得無上正等菩提，有乃至於八萬歲位。若百年位得菩提者，亦得八萬身中戒不？
設爾，何失？
若得者，云何此身得異身戒？
若不得者，施設論說，當云何通？如說：一切如來應正等覺皆悉平等。
答：應言亦得。
問：若爾，云何此身得異身戒？
答：若依此身得異身戒，亦無有失，相續一故。然百年位得菩提者，於百年位隨心轉戒，亦得、亦在身、亦成就、亦現在前；於八萬歲位隨心轉戒，得，而不在身、成就、不現在前。八萬歲位得菩提者，於八萬歲位隨心轉戒，亦得、亦在身、亦成就、亦現在前；於百年位隨心轉戒，得，而不在身、成就、不現在前。
有說：不得。
問：若爾，施設論說，當云何通？
答：由三事等，故名平等：一、修行等，謂如一佛於三無數劫修六波羅蜜多得圓滿故，證得無上正等菩提，餘佛亦爾，故名平等；二、利益等，謂如一佛出現於世，度無量百千那庾多眾生，令般涅槃，餘佛亦爾，故名平等；三、法身等，謂如一佛成就十力、四無所畏、大悲、三念住十八不共法等無邊功德；餘佛亦爾，故名平等。
復次，根等故名平等，諸佛皆住上品根故。
復次，戒等故名平等，諸佛皆得上品戒故。
復次，地等故名平等，謂如一佛依第四靜慮證得無上正等菩提，餘佛亦爾，故名平等。
問：得阿羅漢果時，得幾地身隨心轉戒？
西方諸師作如是說：得二十六處身隨心轉戒，謂欲界九，色界十七。
迦濕彌羅國諸論師言：得二十五處身隨心轉戒，以大梵天無別處故；是未來修，非皆現起。謂欲、色界，隨何地身得無學果，即彼地身隨心轉戒，亦未來修，亦得現起；所餘地身隨心轉戒，雖未來修，而不現起，無彼異熟所依身故。生無色界得無學果，雖得彼戒，而不現起，生上不起下地定故。
問：依自地身能起自地一切戒不？
答：不能盡起。所以者何？惡法尚無能盡起者，況諸功德加行生故！
問：何故聖者生無色界成就道俱有戒，非定俱有戒耶？
答：有漏法繫屬界地，非上界者生上便失；無漏不爾。
復次，有漏法勝劣隨地，生上厭下，無所用者，必不成就；無漏不爾。
是故聖者生無色界，唯得成就道俱有戒。
傍論已了，應復正論。
問：俱有因以何為自性？
答：一切有為法。
已說自性。所以，今當說。
問：何故名俱有因？俱有是何義？
答：不相離義是俱有義，同一果義是俱有義，相隨順義是俱有義。
此俱有因，定通三世，有士用果。
云何同類因？乃至廣說。
問：何故作此論？
答：為止他宗、顯正理故。謂
或有執：過去、未來非實有體。
或執：現在是無為法。
或執：自類為同類因，謂心唯與心，受唯與受；餘法亦爾。
為止如是種種異執，顯示實有過去、未來，及現在世是有為法，并自、他類為同類因，故作此論。
云何同類因？
答：前生善根與後生自界善根及相應法為同類因；過去善根與未來、現在自界善根及相應法為同類因，現在善根與未來自界善根及相應法為同類因。
問：此中，何故不說過去與過去為同類因耶？
答：前生與後生言已說彼故。
問：何緣不說過去自名？
答：欲顯後法非前因故。
若說：過去與過去為同類因，或有生疑，過去後法亦為前法因；
若說：前生與後生為同類因，此疑便息。
有說：此文欲顯過去有前後義。
若說：過去與過去為同類因，或有生疑；過去諸法同時展轉為同類因；
若說：前生與後生為同類因，此疑便息。
問：何故前生等唯說善根，後生等兼說相應法耶？
答：是作論者意欲爾故，乃至廣說。
有說：前生等亦應說相應法，而不說者，當知此是有餘之說。
有說：此文為遮相似相續沙門意故。彼作是說：善根唯與善根為因，善根相應法唯與善根相應法為因。為遮彼意，顯示善根與善根為因，亦與相應法為因；善根相應法與善根相應法為因，亦與善根為因，故作是說。
問：此中何故唯說善根及相應法，非餘法耶？
答：就勝說故。謂善法中善根最勝；彼相應法極相隣近，故偏說之。
不善、無記，應知亦爾。
自界者，謂欲界唯與欲界為同類因；色、無色界，應知亦爾。
如說自界，自地亦爾，繫縛別故。謂初靜慮唯與初靜慮為同類因，乃至非想非非想處應知亦爾。
有餘師說：如說自界，自地自處亦爾。謂那落迦唯與那落迦為同類因，乃至色究竟天，應知亦爾。
評曰：彼不應作是說！若作是說，則五淨居處初剎那起應無同類因，無始時來未生彼故。
應作是說：同地異處所起煩惱展轉相縛，隨類展轉為同類因；然除異部，五部隨眠繫縛分劑有差別故。
復說過去等者，欲顯過去、未來體是實有，現在是有為故。
如善根，不善、無記根亦爾。差別者，不善中除自界。是謂同類因。
問：何故不善除自界耶？
答：以不善根無異界故，若說自界無所簡別。
有說：不善中亦應說自界，以自界聲亦說自部。謂見苦所斷唯與見苦所斷為同類因；乃至修所斷，應知亦爾。
問：若爾，此中但應說：如善根，不善、無記根亦爾；不應復說差別等言！
答：若但作如是說，或有生疑：如無記根通三界，不善根亦爾。故復須說差別等言！
問：此中何故不說：前生等不善根與後生等無記根及相應法為同類因；前生等無記根與後生等不善根及相應法為同類因耶？
答：是作論者意欲爾故，乃至廣說。
有說：應說而不說者，當知此義有餘。
有說：若作是說或有生疑：不善根亦通三界或無記根唯在欲界。或復生疑：因少果多或因多果少──是故不說。文雖不說而義實有，自部互為同類因故。
問：未來世中有同類因不？
設爾，何失？
若有者，此中何故不說？謂此中但說前生與後生為同類因，過去與未來、現在為同類因，現在與未來為同類因而不說未來與未來為同類因。
又若有者，應有二心展轉為因，便違前說。
若無者，此論，當云何通？如說：若法與彼法為因，或時此法與彼非因耶？答：無時非因。
若法已生是同類因，若未已生非同類因，是則若法與彼法為因，或時此法與彼非因，云何答言無時非因？
又若無者，品類足論，復云何通？如說：云何非心為因法？答：已入正性離生補特伽羅初無漏心，及餘異生定當入正性離生者初無漏心。然彼異生未來所有無漏心皆非心為因，何故但說彼初無漏心耶？
又若無者，品類足論，復云何通？如說：或有苦諦以有身見為因，非與有身見為因，除未來有身見及彼相應苦諦，諸餘染污苦諦。或有苦諦以有身見為因，亦與有身見為因，即所除法。
若未來有身見不與未來有身見為因，何故言除未來有身見及彼相應苦諦耶？
又若無者，識身足論，復云何通？如說：於過去染污眼識所有隨眠，彼於此心：或能為因，非所隨增；或所隨增，不能為因；或能為因，亦所隨增；或不能為因，亦非所隨增。
且能為因，非所隨增者，謂諸隨眠在此心前同類、遍行，即彼隨眠若不緣此設緣已斷，及此相應隨眠已斷。
為所隨增，不能為因者，謂諸隨眠在此心後同類、遍行，即彼隨眠緣此未斷。
能為其因，亦所隨增者，謂諸隨眠在此心前同類、遍行，即彼隨眠緣此未斷，及此相應隨眠未斷。
不能為因，亦非所隨增者，謂諸隨眠在此心後同類、遍行，即彼隨眠若不緣此設緣已斷，若所餘緣若他隨眠若不同界遍行隨眠。
如彼過去染污眼識，未來染污眼識亦爾。
過去四句，其理可然；未來如何可作四句？若有前後，如何無因？
又若無者，施設足論，復云何通？如說：諸法四事決定，所謂因、果、所依、所緣。
若未來世非同類因，生已乃是，云何決定？
又若無者，則應無因而有因，亦應無果而有果，便壞所宗。
答：應作是說：未來世中無同類因。
以彼無故，此中不說；亦無二心互為因過。
問：此論，當云何通？如說：若法與彼法為因，乃至廣說。
有說：彼依俱有因作論，以俱有因遍有為法，親能辦果，通三世故。
有說：彼依相應、俱有二因作論，以此二因俱遍三性，親能辦果，通三世故。
有說：彼依相應、俱有、異熟三因作論，以此三因親能辦果，通三世故。
有說：彼依相應、俱有、異熟、能作四因作論，以此四因通三世故。
有說：彼依五因作論，除能作因──遍一切法皆不遮故。
此中，有說：除遍行因，體用狹故。
應說：彼依六因作論，因名所表，通六因故。
問：若法已生是同類因或遍行因，若未已生，非同類因、非遍行因，是則若法與彼法為因，或時此法與彼非因，云何答言：無時非因？
答：依最後位密作是答。謂若法於此位定能作同類因或遍行因，從是以後無時非因，故作是說。
問：若爾，，復云何通？如說：若法與彼法為等無間，或時此法與彼非等無間耶？答：若時此法未至已生。
此中亦應依最後位密作是答：無時非等無間。──謂若法於此位定能作等無間，從是以後無時非等無間──何故不作如是說耶？
答：亦應作如是說而不說者，有別意趣，為現異相、異文說故。若以異相、異文而說，義則易解。
復次，為現二門、二略、二燈、二明、二炬、二光、二曜、二影文故。
如同類因依最後位密作是說無時非因，等無間緣亦應依此位密作是說無時非等無間；
如等無間緣依一切位說若時此法未至已生，同類因亦應依一切位作如是說。二文相影，俱通二義。
問：品類足論，復云何通？如說：云何非心為因法，乃至廣說。
答：彼唯說畢竟非心為因法。雖彼未入正性離生者，諸無漏心皆非心為因；
然彼若入正性離生，唯有初無漏心是非心為因，餘心無不以心為因。
有餘師說：彼文不辯同類因義。何者？唯辯二種異生，謂有般涅槃法及無般涅槃法。文雖不舉無涅槃法，義准理門，顯示知有。謂彼既說有餘異生決定當入正性離生，由此義准亦有異生決定不入正性離生，此則名為無涅槃法──即無涅槃法名非心為因。
問：品類足論，復云何通？如說：或有苦諦以有身見為因，乃至廣說。
答：彼論但說除未來有身見相應苦諦，無及彼言；設作是說，是誦者謬。
問：識身足論，復云何通？如說：於過去染污眼識所有隨眠，乃至廣說。
答：彼於未來應作三句，除所隨增不能為因，彼無後故。然說未來如過去者，有別意趣，謂正生時必入現在，定為同類或遍行因，望餘未起可說為前，對此可說餘名後故。
有餘師說：彼說未來亦有四句，不說未來有心前後同於過去。
且能為因，非所隨增者，謂此相應隨眠已斷。
為所隨增，不能為因者，謂有同類、遍行隨眠在未來世，於未來世染污眼識緣而未斷。
能為其因，亦所隨增者，謂此相應隨眠未斷。
不能為因，亦非所隨增者，謂有同類、遍行隨眠在未來世，若不緣此設緣已斷，若所餘緣，若他隨眠，若不同界遍行隨眠。
問：施設足論，復云何通？如說：諸法四事決定，乃至廣說。
答：因者，四因，謂相應、俱有、異熟、能作因。
果者，三果，謂士用、異熟、增上果。
所依者，六種所依，謂眼、耳、鼻、舌、身、意。
所緣者，六種所緣，謂色、聲、香、味、觸、法。
如是四事，三世決定，故不相違。
問：若未來世無同類因及遍行因，過、現乃有，則應無因而有因，亦應無果而有果，如是便壞三世有宗。
答：許亦無失！約位非體，以和合作用位，果非體果。然位與體非即非離，體雖恒有而位非恒，故同類因及遍行因本無今有，亦無有失。
有餘師說：未來世中有同類因。
問：若爾，後說六難，善通；此中論文何故不說？
答：應說而不說者，當知此義有餘，所說六因皆有餘故。
復次，若同類因有力能取果、與果者，此中說之；
未來同類因無力不能取果、與果，是故不說。
復次，若同類因已現在、已和合、已有作用、荷負擔者，此中說之；
未來同類因無如是事，是故不說。
復次，若同類因已行世相顯了者，此中說之；
未來同類因未行世相不顯了，是故不說。
問：若未來世有同類因，應有二心互為因過！
答：如四行相各有繫屬，餘法亦然，故無斯過。
謂未來世無常行相，有四行相應無間生，彼是所修繫屬於此，無常行相與彼為因，彼非此因，繫屬此故，無常行相起必居前；
苦、空、無我行相亦爾。餘有為法，類此應知。
故無二心互為因過。
若作是說，有依第四靜慮得阿羅漢果，能修未來九地無漏，所修無漏皆繫屬此；後起餘地聖道現前，更不能修未來無漏，無餘聖道繫屬此故，應在過、現非同類因，是則違害此中所說前生善根與後生者為同類因，乃至廣說。勿有此失！故未來世無同類因，於理為善。
問：色法為有同類因不？
答：外國諸師有作是說：一切色法無同類因，但藉餘緣和合力起。現見鑿地深踰百肘，從彼出埿，日曝風吹，後逢天雨即便生草。又復現見屋脊、山峯先無種子，亦生草樹。故知色法無同類因。
問：若爾，此論說，當云何通？如說：過去大種造色與未來等大種造色為因、增上。
答：我於他論何事須通！若必須通，應作是說：增上緣力有近、有遠，有在此身、有在餘身。若近、在此身者，說名為因；若遠、在餘身者，說名增上。
迦濕彌羅國諸論師言：色法亦有同類因，唯除初無漏色。
問：若爾，雖通說，彼所引事，當云何通？
答：所出埿中先有種子，餘緣闕故，草未得生；後遇眾緣，即便生草。
又彼埿聚、屋脊、山峯草樹生者，風吹、鳥銜種子來至，故得如是。
有餘師說：色法雖有同類因，而在此身非餘身，相似為因非不相似。
如此身羯剌藍位與此身羯剌藍位為同類因，與餘位作緣非因；
乃至此身老位與此身老位為同類因，與餘位作緣非因。
若作是說，於位位中，初色無因，後色無果。
有作是說：色法雖有同類因，而在此身非餘身，相似為因亦不相似。
如此身羯剌藍位與此身羯剌藍位乃至老位為同類因；
此身頞部曇位與此身頞部曇位乃至老位為同類因，與羯剌藍位作緣非因；
乃至此身老位與此身老位為同類因，與前諸位作緣非因。
若作是說，羯剌藍位初色無因，老位後色無果。
或有說者：色法雖有同類因，在此身亦在餘身，而相似為因非不相似。
如此身羯剌藍位與此身及餘身羯剌藍位為同類因，與餘位作緣非因；
乃至此身老位與此身及餘身老位為同類因，與餘位作緣非因。
復有說者：色法雖有同類因，在此身亦在餘身，相似為因亦不相似，而與前位非同類因。
如此身羯剌藍位與此身羯剌藍位乃至老位為同類因，亦與餘身羯剌藍位乃至老位為同類因；
此身頞部曇位與此身頞部曇位乃至老位為同類因，亦與餘身頞部曇位乃至老位為同類因，與羯剌藍位作緣非因；
乃至此身老位與此身老位為同類因，亦與餘身老位為同類因，與前諸位作緣非因。
或復有說：色法雖有同類因，在此身亦在餘身，相似為因亦不相似，而與此身前位非因。
如此身羯剌藍位與此身羯剌藍位，乃至老位為同類因，亦與餘身羯剌藍位乃至老位為同類因；
此身頞部曇位與此身頞部曇位乃至老位為同類因，亦與餘身羯剌藍位乃至老位為同類因，與此身羯剌藍位作緣非因；
乃至此身老位與此身老位為同類因，亦與餘身羯剌藍位乃至老位為同類因，與此身前諸位作緣非因。
評曰：應作是說：餘身十位一一皆與餘身十位及此身十位為同類因，此身十位一一皆與此身十位及餘身十位為同類因，後位已生法與前位不生法亦為同類因故。
如是外分諸色相望為同類因，如理應說。
復次，善五蘊展轉為同類因，染污五蘊展轉為同類因，無覆無記五蘊亦展轉為同類因──性類等故。
有說：無覆無記四蘊與無覆無記色蘊為同類因；
無覆無記色蘊不能與無覆無記四蘊為同類因，勢力劣故。
有說：無覆無記色蘊與無覆無記四蘊為同類因；
無覆無記四蘊不與無覆無記色蘊為同類因，勝法不為劣法因故。
有說：無覆無記四蘊不與無覆無記色蘊為同類因；
無覆無記色蘊亦不與無覆無記四蘊為同類因，勢用羸劣，類各別故。
無覆無記四蘊展轉為同類因。
無覆無記復有四種：一、異熟生，二、威儀路，三、工巧處，四、通果品。
如次能與四、三、二、一為同類因。
有餘師說：此四展轉為同類因，同一繫縛、同一性故。
評曰：彼不應作是說，勿加行善互為因故。前說為善。
染污法有九品，謂下下、下中、下上，中下、中中、中上，上下、上中、上上。九品展轉為同類因。
問：若爾，云何有九品？
答：由對治有九品故，染污法亦有九品。
謂修下下道對治上上煩惱，乃至修上上道對治下下煩惱。
復次，以現行故亦有九品。
謂諸煩惱現在前時，或是下下品乃至或是上上品。諸不善者亦由異熟有九品故，建立九品。
善法有二種：一、生得善，二、加行善。
生得善與生得善為同類因，亦與加行善為同類因；
加行善與加行善為同類因，非生得善，以彼劣故。
有說：此二善法展轉為同類因，同一繫縛、同一性故。
評曰：彼不應作是說，勿修加行退趣劣法。是故前說於理為善。
有說：善法有三種：一、加行善，二、離染善，三、生得善。
此中，生得與三種為同類因；
離染善與二種為同類因，非生得，彼劣故；
加行善與加行善為同類因，非餘，二俱劣故。
生得善法復有九品，謂下下乃至上上，九品展轉為同類因。
問：若爾，云何有九品？
答：由現行有九品故。
復次，由異熟有九品故。
離染善及加行善亦俱有九品，謂下下乃至上上。此中，下下與九品為同類因，下中與八品為同類因，乃至上上唯與上上為同類因此二唯與等、勝為因，非劣法故。
加行善法復有三種：一、聞所成，二、思所成，三、修所成。
聞所成善與三種為同類因。
思所成善唯與思所成善為同類因；非聞所成，彼劣故；非修所成，異界故。
修所成善唯與修所成善為同類因；非聞所成，彼劣故；非思所成，彼亦劣故及異界故。
修所成善復有四種，謂煖、頂、忍、世第一法，如次能與四、三、二、一為同類因，義如前說。
欲界通果心有四種，謂初靜慮果乃至第四靜慮果。
如是四種，如次能與四、三、二、一為同類因。
有說：此四非互為因，如靜慮故。
有說：此四展轉為因，同一繫縛、同一性故。
評曰：初說為善，同一地故加行生故。
初靜慮等諸通果心，應知亦爾。
問：初靜慮有諸識身、有變化心，互為因不？
答：諸識身與變化心為同類因；變化心不與識身為同類因，以彼劣故。
依前諸義，應作問答。
頗有前生法非後生法同類因不？
答：有，謂不同界。
頗有同界前生法非後生法同類因不？
答：有，謂不同地。
頗有同地前生法非後生法同類因不？
答：有，謂有漏於無漏，無漏於有漏。
頗有有漏前生法非有漏後生法同類因不？
答：有，謂不同部，或不同性，或勝於劣。
前生無漏於後生無漏非同類因者，謂勝於劣。
問：諸同類因若與果者，亦取果耶？
答：若與果者，定亦取果。若不取果，云何與果？
或有取果而不與果，謂阿羅漢最後諸蘊。此則總說。
若別說者，依善、不善、有覆無記、無覆無記，有多四句。
問：善同類因若時取果，亦與果耶？
答：應作四句：
有時取果，非與果：謂斷善根時，最後所捨得。
有時與果，非取果：謂續善根時，即住過去所捨善得。
有時取果，亦與果：謂不斷善根於所餘位。
有時不取果，亦不與果：謂除前相。
問：不善同類因若時取果，亦與果耶？
答：應作四句。
有時取果非與果，謂離欲染時，最後所捨得。
有時與果非取果，謂退離欲染時，即住過去所捨不善得。
有時取果亦與果，謂未離欲染於所餘位。
有時不取果亦不與果，謂除前相。
問：有覆無記同類因若時取果，亦與果耶？
答：應作四句：
有時取果非與果，謂離非想非非想處染時，最後所捨得。
有時與果非取果，謂退離非想非非想處染時，即住過去所捨有覆無記得。
有時取果亦與果，謂未離非想非非想處染於所餘位。
有時不取果亦不與果，謂除前相。
問：無覆無記同類因若時取果，亦與果耶？
答：若時與果必亦取果；有時取果非與果，謂阿羅漢最後諸蘊。
已依成就分別取果、與果差別；今依現行分別取果、與果差別。
復次，已依不相應法分別取果、與果差別；今依相應法分別取果、與果差別。
問：善同類因若時取果，亦與果耶？
答：應作四句：
有時取果非與果，謂善心無間不善、無記心現在前。
有時與果非取果，謂不善、無記心無間善心現在前，即住過去所間善心。
有時取果亦與果，謂善心相續無間斷位。
有時不取果亦不與果，謂除前相。
問：不善同類因若時取果，亦與果耶？
答：應作四句：
有時取果非與果，謂不善心無間善、無記心現在前。
有時與果非取果，謂善、無記心無間不善心現在前，即住過去所間不善心。
有時取果亦與果，謂不善心相續無間斷位。
有時不取果亦不與果，謂除前相。
問：有覆無記同類因若時取果，亦與果耶？
答：應作四句：
有時取果非與果，謂有覆無記心無間善、不善、無覆無記心現在前。
有時與果非取果，謂善、不善、無覆無記心無間有覆無記心現在前，即住過去所間有覆無記心。
有時取果亦與果，謂有覆無記心相續無間斷位。
有時不取果亦不與果，謂除前相。
問：無覆無記同類因若時取果亦與果耶？
答：應作四句：
有時取果非與果，謂無覆無記心無間善、染污心現在前。
有時與果非取果，謂善、染污心無間無覆無記心現在前，即住過去所間無覆無記心。
有時取果亦與果，謂無覆無記心相續無間斷位。
有時不取果亦不與果，謂除前相。
已依相續分別取果、與果差別；
今依剎那分別取果、與果差別。謂一剎那心後有二十剎那心無間而起，於中得作四句。
第一句者，謂上首剎那善心現在前時，除初剎那善心望後十九剎那善心。
第二句者，謂後十九剎那善心現在前時，即住過去上首善心。
第三句者，即上首善心現在前時，望初剎那善心。
第四句者，謂除前相。
如善同類因四句，不善、有覆無記、無覆無記同類因，隨其所應，四句亦爾。
頗有一剎那頃或得同類因不得彼因，或得彼因不得同類因，或得同類因亦得彼因，或不得同類因亦不得彼因耶？
答：有，謂從上沙門果退住預流果時，有此四句：
得同類因，不得彼因者，謂爾時得過去初剎那道類智，而不得彼因，以不得見道故。
得彼因，不得同類因者，謂爾時得過去預流果，而不得過去預流勝果道，以預流勝果道用預流果為因，與上沙門果作同類因故。
得同類因，亦得彼因者，謂爾時得過去除初剎那諸餘剎那相續預流果。
不得同類因，亦不得彼因者，謂除前相。
問：頗有一剎那頃或知同類因，不知彼所緣；或知彼所緣，不知同類因；或知同類因，亦知彼所緣；或不知同類因，亦不知彼所緣耶？
答：有。謂住見道道法智時，有此四句。
知同類因，不知彼所緣者，謂爾時知過去緣苦、集、滅三法智品。
知彼所緣，不知同類因者，謂知未來四法智品。
知同類因，亦知彼所緣者，謂知過去道法忍品。
不知同類因，亦不知彼所緣者，謂除前相。
問：同類因力有增減不？
答：有，謂若久習因力便增；若不久習或遭損害，因力便減。
具壽迷祇迦曾一林中修習靜慮，坐一樹下，欲尋現起，心生厭患，便捨此處，坐餘樹下，恚尋復起，心生厭患，復捨此處，坐餘樹下，害尋復起由彼具壽曾於此地作大國王，若於是處五樂自娛、受諸欲樂，今坐其處，便起欲尋；若於是處斬截眾生頭、耳、手、足，今至其處，便起恚尋；若於是處役使眾生作諸事業，繫縛、鞭打，今至其處，便起害尋。
尊者阿難入城乞食，摩登伽女見已生貪，隨逐瞻觀，不能捨離此女過去五百生中作阿難婦，故今暫見，便起欲尋，隨逐不捨。
諸如是等，皆由過去因力增上。
或有現在習諸煩惱因力增上，同類、異類展轉相生。
如不善法，善、無記法，應知亦爾。
如尸拔羅久習施故，纔生，便告父母等言：今此家中有何財寶？我欲持施一切貧窮。
諸如是等，廣如經說。
問：同類因以何為自性？
答：過去、現在一切有為法。
已說自性。所以，今當說。
問：何故名同類因？同類是何義？
答：種類等義是同類義，界地等義是同類義，部類等義是同類義。
此同類因唯通過去、現在二世，有等流果。
云何遍行因？乃至廣說。
問：何故作此論？
答：為止他宗、顯正理故。
謂或有執：一切煩惱皆是遍行。
為止彼執，顯諸煩惱有是遍行、有非遍行。
或復有執：五部煩惱皆有是遍行、有非遍行。
為止彼執，顯唯見"苦、集"所斷煩惱有是遍行、有非遍行。
或復有執：見"苦、集"所斷一切煩惱皆是遍行；見"滅、道"所斷一切煩惱皆無漏緣。
為止彼執，顯見"苦、集"所斷煩惱有是遍行、有非遍行，見"滅、道"所斷煩惱有有漏緣、有無漏緣。
或復有執：若諸煩惱通三界者皆是遍行。
為止彼執，顯諸煩惱通三界者有是遍行、有非遍行。
或復有執：遍行有二：一者、無明，二者、有愛。如譬喻者。彼作是說：緣起根本名為遍行，無明是前際緣起根本，有愛是後際緣起根本，故是遍行。
為止彼執，顯無明有是遍行、有非遍行，有愛一向非遍行。
或復有執：若諸煩惱通五部者名為遍行，即是無明及貪、瞋、慢。
為止彼執，顯無明有是遍行、有非遍行，貪、瞋、慢一向非遍行。
或復有執：五法是遍行，謂無明、愛、見、慢及心。如分別論者。故彼頌言：有五遍行法，能廣生眾苦，謂無明、愛、見、慢、心，是為五。
為止彼執，顯無明、見有是遍行、有非遍行，餘三一向非遍行。
為止此等種種異執，顯示正理，故作斯論。
云何遍行因？
前生見苦所斷遍行隨眠與後生自界見"集、滅、道"、修所斷隨眠及相應法為遍行因。
過去見苦所斷遍行隨眠與未來、現在自界見"集、滅、道"、修所斷隨眠及相應法為遍行因。
現在見苦所斷遍行隨眠與未來自界見"集、滅、道、"修所斷隨眠及相應法為遍行因。
如見苦所斷，見集所斷亦爾。
是謂遍行因。
問：此中何故不說過去與過去為遍行因耶？
答：前生與後生言已說彼故。
問：何緣不說過去自名？
答：欲顯後法非前因故。
若說過去與過去為遍行因，或有生疑：過去後法亦為前法因。
若說前生與後生為遍行因，此疑便息。
有說：此文欲顯過去有前後義。
若說過去與過去為遍行因，復有生疑：過去諸法同時展轉為遍行因。
若說前生與後生為遍行因，此疑便息。
問：自部於自部有遍行因不？
設爾，何失？
若有者，此中何故不說？
若無者，何故於他部有，自部無耶？
答：應說亦有。
問：若爾，此中何故不說？
答：亦應說而不說者，有別意趣，為欲成立不成義故。
謂於自部有遍行因，不說自成，故不須說；
若於他部有遍行因，其義不成，是故須說。
有說：為顯無雜遍行因故。
謂於自部有二種因，謂遍行因及同類因，其義雜亂是故不說；
若於他部唯有一因，謂遍行因，義無雜亂，是故偏說。
復次，為顯無雜增長門故。
謂於自部二門增長，謂同類因門及遍行因門，其義雜亂，是故不說；若於他部唯一門增長，謂遍行因門，義無雜亂，是故偏說。
問：何故前生等唯說隨眠，後生等兼說相應法耶？
答：前生等亦應說相應法，而不說者，當知此是有餘之說。
復次，為遮相似相續沙門意故。彼作是說：遍行隨眠唯與隨眠為遍行因；彼相應法唯與隨眠相應法為遍行因。
為遮彼意，顯遍行隨眠與隨眠及相應法為遍行因；彼相應法與隨隨眠相應法及隨眠為遍行因，故作是說。
問：遍行隨眠於諸隨眠俱有法等亦是遍行因不，設爾何失？
若亦是者，此中何故不說？
若非者，何故於相應法是，而於俱有法等非耶？
答：應說亦是，以與一切染污法皆為遍行因故。
問：若爾此中何故不說？
答：彼相應法與彼隨眠同一所緣、同一行相，極相鄰近，是故說之；
生等不爾，是故不說。
自界者，謂欲界唯與欲界為遍行因；色、無色界，應知亦爾。
如說自界，自地亦爾，繫縛別故。謂初靜慮唯與初靜慮為遍行因，乃至非想非非想處應知亦爾。
於自地中，處別、部別亦得展轉為遍行因，繫縛同故。
復說過去等，欲顯"過去、未來體是實有，現在是有為"故。
如說見苦所斷，見集所斷亦爾，體類同故。
問：遍行隨眠以何為自性？
答：欲界有十一。謂見苦所斷五見、疑、無明，見集所斷邪見、見取、疑、無明。
色、無色界各有十一，應知亦爾。
此中無明者，謂"五見、疑"相應及不共無明。
品類足說：九十八隨眠中，三十三是遍行，六十五非遍行。
問：見苦、集所斷無明有是遍行、有非遍行，何故彼說三十三是遍行，六十五非遍行耶？
答：西方尊者所誦本言：九十八隨眠中，二十七是遍行，六十五非遍行；六應分別，謂見"苦、集"所斷無明有是遍行、有非遍行。
云何是遍行？謂見"苦、集"所斷非遍行隨眠不相應無明。
云何非遍行？謂見"苦、集"所斷非遍行隨眠相應無明。
如是所說，於義為善。
若作是說：云何是遍行？謂見"苦、集"所斷遍行隨眠相應無明，則便不攝不共無明。是故彼說於義為善。
問：若爾，何故迦濕彌羅國諸師不作此誦？
答：亦應作此誦，而不爾者，有別意趣，以彼多分是遍行故。謂
見苦所斷有十無明：七是遍行，即"五見、疑"相應及不共無明；
三非遍行，即"貪、瞋、慢"相應無明。
見集所斷有七無明：四是遍行，即"二見、疑"相應及不共無明；
三非遍行，即"貪、瞋、慢"相應無明。
又此國誦：三十三是遍行，六十五非遍行者，
無明皆說不共無明，唯遍、非遍，自力起故。
相應無明有八十三，謂二十七遍行及五十六非遍行隨眠相應，彼隨他力現在前故，說所相應，即亦說彼性不定故，不別說之。
已說自性。所以，今當說。
問：何故名，遍行隨眠？遍行是何義？
答：一切緣義遍行義，緣力持義是遍行義。緣力持者：能廣緣故。
復次，本來一切一切一切起故，名為遍行。
初一切者，謂無始來具起九品。
中一切者，謂無始來一切有情無不皆起。
後一切者，謂無始來普緣一切有漏事起。
故施設論作如是說：無有異生從長世來於有漏法不執為我，或執我所，或執斷常，或撥為無，或執為淨解脫出離，或執為尊最勝第一，或起疑惑猶預，或起愚闇無知。
是故本來一切一切一切起故，名為遍行。
復次，若法一剎那頃現在前時能緣五部、為五部因、令五部法於所緣愚，名為遍行。
問：遍行隨眠云何令彼無漏緣法於所緣愚？
答：若執我等，法爾便謗我滅、對治先於中愚，然後於彼撥為無故。
復次，若法一剎那頃現在前時能緣五部、為五部因，於五部法皆悉隨增，名為遍行。
問：遍行隨眠相應、俱有法亦是遍行因不？
設爾何失？
若亦是者，何故但說三十三是遍行？
若非者，何故相應、俱有法有是遍行因、有非遍行因耶？
有作是說：彼非遍行因。
問：若爾，何故相應、俱有法有是遍行因、有非遍行因？
答：如相應、俱有法有是隨眠、有非隨眠，如是相應、俱有法有是遍行因、有非遍行因，復有何過？
評曰：應作是說，彼亦是遍行因。因義通故；相應、俱有同一果故。
問：若爾，何故但說三十三是遍行耶？
答彼說但欲分別九十八隨眠中幾是遍行、幾非遍行，不為總說遍行因義，故不相違。
復次，遍行隨眠具三事故名為遍行：一、於五部法遍隨增故，二、於五部法遍能緣故，三、於五部法遍為因故，是以偏說。
彼相應法但有二事，除遍隨增，
彼俱有法但有一事，謂遍為因，
故彼不說。
問：遍行隨眠等得亦是遍行因不？
尊者僧伽筏蘇說曰：若遍行得非遍行者，非遍行得應是遍行！故遍行得亦是遍行因。
彼難非理！如色得既非色，非色得豈是色？故遍行得非遍行因，於理為善。
問：何故遍行生等諸相是遍行因，彼得非耶？
答：生等諸相與遍行法同一果，常相隨、不相離、無前後、極親近故，亦是遍行因。
得與遍行不同一果，不常相隨、非不相離、或前或後、非極親近，如皮於樹，是故彼得非遍行因。
問：何故唯於見"苦、集"所斷法立有遍行隨眠，非於見"滅、道"所斷法耶？
舊阿毘達磨師說曰：此是彼族類故。
謂見"苦、集"所斷諸法是遍行隨眠"族姓、根本、生地、舍宅"，非見"滅、道"所斷諸法。
有說：此中隨眠極堅牢故。
謂見"苦、集"所斷隨眠皆同一意、同一所作，故極堅牢。以堅牢故，於中可立遍行隨眠。
見"滅、道"所斷法不同一意、事業各異，故極羸劣；極羸劣故，於中不立遍行隨眠。
如城邑人若同一意、同一事業，則城邑主及餘怨敵不能降伏，若彼諸人不同一意、事業各異，則被降伏；此亦如是。
有說：此中我見所任持故。
謂於是處若有我見，則有漏法相續熾盛，可立遍行；
見集所斷雖無我見，而有長養我見諸法。
非見"滅、道"所斷法中有如是事。
有說：遍緣有漏"因、果"事故。
謂見"苦、集"所斷隨眠俱能遍緣有漏"因、果"，故立遍行；
餘則不爾。
有說：此於所緣定增長故。
謂見"苦、集"所斷隨眠皆緣有漏，隨緣有漏，隨漸增長；如人觀月，增益眼根。
若見"滅、道"所斷隨眠，或緣有漏、或緣無漏緣無漏者，隨有所緣隨漸損減。如人觀日，損減眼根以不定故，於此不立遍行隨眠。
有說：此有二種隨眠事故。
謂見"苦、集"所斷隨眠俱由二門作隨眠事：一、由所緣，二、由相應；
見"滅、見道"所斷隨眠，或由二門作隨眠事、或唯相應，不決定故，不可建立遍行隨眠。
有說：此中決定安二足故，義如前說。
有說：四部皆有二種道故。
謂見"苦、集"所斷部中有是遍行、有非遍行；
於見"滅、道"所斷部中有有漏緣、有無漏緣，故不應責。
有說：一切隨眠墮此二故。
謂諸隨眠一切皆墮"苦、集"諦攝故唯此有遍行隨眠。
有說：若見"苦、集"有漏"果、因"，則見"滅、道"所斷諸法根本羸劣，故彼不立遍行隨眠。
有說：不應責故。謂遍行隨眠者定能遍緣，非見"滅、道"所斷法中有遍緣者。
問：何故見"苦、集"所斷"貪、瞋、慢"非遍行耶？
答：以彼皆無遍行相故，謂遍行者能緣一切，彼三不爾。
有說：此三，自相煩惱攝故。謂要共相煩惱攝者，可立遍行。
云何此三皆是自相煩惱所攝？
謂起貪者，或於彼身不於此身，或於此身不於彼身，於諸身分亦各別起；瞋、慢亦爾，故是自相。
有身見等一剎那中總於一界、一"趣、生"等，或執為我、或執我所，或復乃至愚闇無知，故是共相。
有說：難熾盛故。
謂貪、瞋、慢難可熾盛，要依妻財、怨讎、卑敵方熾盛故。
遍行隨眠易可熾盛，任運相續，如河流故。
有說：見、疑、無明能緣四諦，於中可立遍行隨眠。
貪、瞋、慢三無如是事，是故不立遍行隨眠。
問：何故見滅、道所斷貪、瞋、慢、見取、戒禁取非無漏緣耶？
答：不應訶責故、無怨害相故、性柔和故、最勝故、清淨故，是以貪等非無漏緣。
欲界有十一遍行隨眠：九通他界緣；二唯自界緣，謂有身見及邊執見。
問：何故此二見不緣他界耶？
答：唯有爾所緣境力故。
復次，此二見唯於麁法轉故。
謂此二見唯於麁顯現見諸蘊執我我所及計斷常。若生欲界，於色無色界微細諸蘊不能現見，故不執為我我所等。
問：若爾，生色界者現見欲界麁顯諸蘊，何不執為我我所等？
答：已離染故。謂生色界者於欲界蘊已得離染，故雖現見而不執為我我所等。
復次，上地煩惱不緣下故。
問：因論生論何故上地煩惱不緣下耶？
答：已離彼染故。謂要已離下地染者，方起上地煩惱現前。於下地法既已離染，上地煩惱寧復緣彼！
問：如何得知要離下染，上地煩惱方得現前？
答：如施設論說：有六種非律儀，謂三界繫各有二種：一、相應；二、不相應。欲界相應非律儀現在前時，六非律儀成就，四非律儀亦現在前，謂欲界二，色、無色界各不相應。色界相應非律儀現在前時，四非律儀成就，三非律儀亦現在前，謂色界二，無色界不相應。無色界相應非律儀現在前時，二非律儀成就亦現在前，謂無色界二。此中染法名非律儀。由此，故知：要離下染，上地煩惱方現在前。
問：何故欲界煩惱能緣色、無色界，彼二界煩惱不能緣欲界耶？
答：欲界是不定界、非修地、非離染地，不能攝伏自界隨眠故得越緣色、無色界。
色、無色界是定界、是修地、是離染地，能善攝伏自界隨眠故，彼不能越緣下地。
如人不能攝伏妻妾，便得與他作非法事；若善攝伏，乃至不能以眼顧眄，況為非法？此亦如是。
復次，生欲界者於上二界諸蘊猶預：為是苦耶、為非苦耶？為是集耶、為非集耶？是第一耶、非第一耶？是清淨耶、非清淨耶？由不了故，欲界煩惱得緣上界。若生上地，於下諸蘊已現見故，無有猶預，故上煩惱不緣下地。
復次，若色、無色界煩惱緣欲界者，則應隨增；若隨增者，界應雜亂！故彼煩惱不緣欲界。
問：如欲界煩惱雖緣上界而不隨增；上界煩惱何故不爾？
答：上界蘊勝，欲界煩惱雖緣彼起，而不隨增；欲界蘊劣，上界煩惱若緣此起，即便隨增。
如下劣人於尊勝者雖能現見而不能損害，若尊勝者見下劣人便能損害；此亦如是。
色界亦有十一遍行隨眠：九通他界緣，二唯自界緣。
無色界亦有十一遍行隨眠：皆是自界緣。無他界緣者，無上界故，不緣下故。
有說：亦有他界緣者，然能緣定，非現起定。
評曰：彼不應作是說！
既無上界可緣，如何有能緣定？是故說無，於理為善。
初靜慮乃至無所有處皆有十一遍行隨眠：九通他地緣，二唯自地緣。
非想非非想處亦有十一遍行隨眠，皆唯自地緣，無上地故、不緣下故。
有說：亦有他地緣者，然能緣定，非現起定。
評曰：彼不應作是說！
既無上地可緣，如何有能緣定？是故說無，於理為善。
欲界見苦、集所斷邪見能緣三界"苦、集"，而非一時，謂異剎那緣欲界，異剎那緣"色、無色"界。
問：何故不一剎那頃頓緣三界若苦、若集耶？
答：彼緣欲界亦隨增，緣色、無色界不隨增故。
問：彼何故緣欲界亦隨增，緣色、無色界不隨增耶？
答：欲界是彼隨增處，色、無色界非彼隨增處故。
復次，欲界是彼居宅，色、無色界非彼居宅故。
復次，欲界有彼"等流、異熟"果，色、無色界無彼"等流、異熟"果故。
復次，欲界有彼五部遍行果，色、無色界無彼五部遍行果故。
復次，欲界無彼畢竟對治，色、無色界有彼畢竟對治故。
復次，若彼一剎那頃頓緣三界若苦、若集者，云何而緣？
為如緣欲界即隨增，緣色、無色界亦爾耶？
為如緣色、無色界不隨增，緣欲界亦爾耶？
設爾何失？
若"如緣欲界則隨增，緣色、無色界亦爾"者，界應雜亂。
若"如緣色、無色界不隨增，緣欲界亦爾"者，則不應理，以無煩惱緣自界法而有不具所緣、相應二隨增者，緣自地法必具所緣、相應縛故。
若一剎那頓緣三界若苦、若集於所緣境有隨增、有不隨增者，亦應於相應法有隨增、有不隨增，是則違此因理，亦壞相應法。
勿有此失故別時緣自界、他界，理善成立。
如是初靜慮見"苦、集"所斷邪見能緣八地"苦、集"，而非一時，謂異剎那緣初靜慮，異剎那緣上七地。如是乃至無所有處見苦、集所斷邪見，能緣二地苦、集，而非一時，謂異剎那緣自地，異剎那緣上地。
非想非非想處見"苦、集"所斷邪見唯緣自地"苦、集"。
欲界見滅所斷邪見唯緣欲界諸行滅。
問：何故欲界見"苦、集"所斷邪見能緣三界苦集，欲界見滅所斷邪見唯能緣欲界諸行滅耶？
脇尊者曰：若法──欲界愛所耽著、身見執為我我所者，此諸法滅應為欲界見滅所斷邪見所緣，非彼煩惱能緣他界；此亦如是。
有說："苦、集"是有為法，自地、他地展轉相引故彼邪見能緣他地；
滅諦，無為，自地、他地無相引義，故彼邪見不緣他地。
如是初靜慮見滅所斷邪見唯緣初靜慮諸行滅，乃至非想非非想處見滅所斷邪見唯緣非想非非想處諸行滅。
欲界見道所斷邪見唯緣欲界諸行對治。
問：何故欲界見"苦、集"所斷邪見能緣三界苦集，
欲界見道所斷邪見唯能緣欲界諸行對治耶？
脇尊者曰：若法欲界愛所耽著、身見執為我我所者，此法對治應為欲界見道所斷邪見所緣，非彼煩惱能緣他界；此亦如是。
有說：欲界見"苦、集"所斷邪見所緣非對治故，能緣他地；
欲界見道所斷邪見所緣即對治故，不能緣他地對治。
此中，有說：欲界見道所斷邪見唯緣未至定法智品道，唯彼是此斷對治故。
評曰：應作是說：能緣六地法智品道，種類同故，俱是欲界壞對治故。
如是初靜慮見道所斷邪見能緣九地類智品道，乃至非想非非想處見道所斷邪見能緣九地類智品道。
問：何故見滅所斷邪見唯能緣自地諸行滅；見道所斷邪見能緣六地法智品道、或緣九地類智品道耶？
答：自、他地滅非展轉因，多地聖道互為因故。
問：若爾，法、類品道亦互為因，何故見道所斷邪見不總緣耶？
有說：見道所斷邪見亦能總緣法、類品道，互為因故，法智品道亦能對治上二界故。
評曰：彼不應作是說！類智品道於欲界法非對治故；
法智品道於上二界雖為對治，而非初、非全故；
又法、類品種類品別故。
有說：九地類智品道是上八地斷對治者，即為彼地見道所斷邪見所緣，非餘地道。
評曰：彼不應作是說！以能對治有多種故；
又類智品展轉為因，種類同故。
問：一剎那隨眠不能遍緣一切，亦無遍隨增理，何故名遍行耶？
答：依彼種類相續而說，故無有過。然遍行隨眠對遍行因，應作四句：
有遍行隨眠，非遍行因，謂未來遍行隨眠。
有遍行因，非遍行隨眠，謂過去、現在遍行隨眠相應、俱有法。
有遍行隨眠，亦遍行因，謂過去、現在遍行隨眠。
有非遍行隨眠，亦非遍行因：
若不依彼種類說者，應作是說：謂除前相。
若即依彼種類說者，應言：未來遍行隨眠相應、俱有法。
問：一切染污法皆以見所斷法為因不？
設爾，何失？
若一切染污法皆以見所斷法為因者，未斷亦作因，已斷亦作因，未斷、已斷有何差別？
又若爾者，何故聖者修所斷染污法有起、有不起耶？
不起者，謂無有愛、諸慢類、極瞋纏。
起者，謂餘貪、嗔、慢、無明。
又若爾者，識身論說當云何通？如說：頗有不善法唯以不善，為因耶？答：有。謂聖者退離欲染時，初染污思現在前。
若一切染污法不皆以見所斷法為因者，品類足論，當云何通？如說：
云何見所斷為因法？謂一切染污法及見所斷法異熟。
又若爾者，復違彼說：云何無記為因法？謂無記有為法及一切不善法。
又若爾者，復違彼說：或有苦諦以有身見為因，非與有身見為因，謂除過去、現在見苦所斷，廣說乃至除未來有身見及彼相應法生、老、住、無常，諸餘染污苦諦等。
又若爾者，識身論說，當云何通？如說：
不善眼識乃至不善意識，皆以不善無記為因。
答：應作是說：一切染污法皆以見所斷法為因。
問：若爾，未斷、已斷俱能為因，有何差別？
答：名即差別。謂前未斷位名未斷因，後已斷位名已斷因。
復次，前位未為對治所壞，
後位雖亦為因，而已為對治所壞。
復次，前位於自身中能障聖道；
後位雖亦為因，而於自身中不障聖道。
復次，前位於自身中能起如煙焰得；
後位雖亦為因，而於自身中不復能起如煙焰得。
復次，前位於自身中作可訶厭事及垢穢事，
後位雖亦為因，而於自身中不復能作可訶厭事及垢穢事。
復次，前位於自身中能辦所應作事，
後位雖亦為因，而於自身中不復能辦所應作事。
復次，前位於自身中能辦同類因、遍行因事，
後位雖亦為因，而於自身中不復能辦同類因、遍行因事。
復次，前位於自身中能辦等流果、異熟果，
後位雖亦為因，而於自身中不復能辦等流果、異熟果。
復次，前位於自身中能取果、與果，
後位雖亦為因，而於自身中不復能取果、與果。
是名未斷、已斷差別。
問：若爾，何故聖者修所斷染污法有起、有不起耶？
答：見所斷法與彼或為相續近因，或為不相續遠因。
若與彼為相續近因者，聖者不起；若與彼為不相續遠因者，聖者猶起。
復次，若已得彼非擇滅者，聖者不起；若未得彼非擇滅者，聖者猶起。
復次，彼起定依異生性者，聖者不起；若不定者，聖者猶起。
復次，彼起定能障聖性者，聖者不起；若不爾者，聖者猶起。
問：何故聖者不起無有愛耶？
答：彼是斷見所長養故，次斷見後現在前故；
一切聖者斷見已斷，故彼不起。
問：何故聖者不起諸慢類耶？
答：彼是身見所長養故，次身見後現在前故；
一切聖者身見已斷，故彼不起。
問：何故聖者不起極瞋纏耶？
答：彼是邪見所長養故，次邪見後現在前故；
一切聖者邪見已斷，故彼不起。
問：若爾，識身論說，當云何通？如說：頗有不善法唯以不善為因耶？答：有，乃至廣說。
答：彼依未斷因說，故不相違。
謂彼初起不善思有二種因：一、已斷，二、未斷。
彼論但依未斷因說。
復次，彼依不善因說，故不相違。
謂彼初起不善思有二種因：一、不善，二、無記。
彼論但依不善因說。
復次，彼依自部因說，故不相違。
謂彼初起不善思有二種因：一、自部，二他部。
彼論但依自部因說。
復次，彼依非遍行因說，故不相違。
謂彼初起不善思有二種因：一、遍行，二、非遍行。
彼論但依非遍行因說。
復次，彼依不共因說，故不相違。
謂彼初起不善思有二種因：一、共，二、不共。
彼論但依不共因說。
問：聖者先未離欲染時，彼染污思亦以不善為因，何故彼論說後退時？
答：爾時彼思先不成就、今得成就，先無縛、今有縛，先死、今生，是故偏說。
問：後起染污思亦以不善為因，何故彼論但說初起？
答：爾時彼得先斷、今續，先無用、今有用，先死、今生，是故偏說。
有作是說：一切染污法不皆以見所斷法為因。
問：若爾，品類足論、識身論說當云何通？
答：彼總相說。
若別說者，應作是言：有染污色以見所斷法為因，非一切染污色；
乃至有染污識以見所斷法為因，非一切染污識。
評曰：彼不應作是說！
以彼論說一切染污法皆以見所斷法為因故，一切不善法皆以無記為因故，諸餘染污苦諦等皆以有身見為因故，不善六識皆以不善、無記為因。故前說為善。
尊者設摩達多分別染法有異。彼作是說，
有見苦所斷法唯以見集所斷為因，無二為因。
見集所斷法亦爾。
實無是處，分別故說：
見集所斷法以見苦所斷為因者不起現前，因已斷故。
有見滅所斷法唯以見苦、集所斷為因。
無三為因。
見道所斷、修所斷染污法亦爾。
實無是處，分別故說。
見道所斷法唯以見苦、集所斷為因者不起現前，因已斷故。
如是聖者於修道中，修所斷染污法唯以修所斷為因者得起現前，
修所斷染污法唯以見苦、集所斷為因者不起現前，因已斷故。
然諸聖者離欲染時，欲界修所斷染污法若唯以修所斷為因、若唯以見苦、集所斷為因合為一聚，九品漸斷；
彼後退時，欲界修所斷染污法唯以修所斷為因者還成就，
唯以見所斷為因者不成就，因已斷故。
又於爾時唯以修所斷為因修所斷染污法中，未來者還成就，
過去者不成就，彼後無容起現前故。
評曰：彼不應作是說！
云何同一對治所斷煩惱，彼後退時，有還成就、有不成就？又不能通品類足論、識身論說。
是故如前所說為善。
問：愛於諸界、諸地、諸部皆等隔絕，何故遍行隨眠能於他部隨增，非他"界、地"？
答：遍行隨眠於他部法有等流果或異熟果，故能隨增；於他"界、地"無等流果及異熟果，故不隨增。
復次，自地他部麁細相似，故能隨增；上地細故，不能隨增。
問：遍行異熟與不遍行異熟展轉為因不？
有作是說：遍行異熟與不遍行異熟為因，不遍行異熟不皆與遍行異熟為因。如遍行隨眠與不遍行隨眠為因，他部不遍行隨眠不能與遍行隨眠為因；異熟亦爾。
評曰：彼不應作是說！隨眠法異、異熟法異──隨眠有五部，異熟唯修所斷故。
應作是說：遍行異熟與遍行異熟為因，亦與不遍行異熟為因；不遍行異熟與不遍行異熟為因，亦與遍行異熟為因──同地、同部、性類等故。
問：遍行因以何為自性？
答：一切過去、現在遍行隨眠，及彼"相應、俱有"諸法。
已說自性。所以，今當說。
問：何故名遍行因？遍行是何義？
答：遍為因義是遍行義。
復次，能遍緣義是遍行義。
復次，遍隨增義是遍行義。
此遍行因唯通過去、現在二世，有等流果。
云何異熟因？乃至廣說。
問：何故作此論？
答：為止他宗，顯正理故。
謂或有執：離思無異熟因，離受無異熟果。如譬喻者。
為止彼執，顯異熟因及異熟果俱通五蘊。
或復有執：唯心、心所有異熟因及異熟果。如大眾部。
為止彼執，顯此因果亦通諸色、不相應行。
或復有執：唯心、心所及諸色法有異熟因及異熟果。
為止彼執，顯此亦通不相應行。
或復有執：諸異熟因要捨自體，其果方熟。彼作是說：諸異熟因要入過去，方與其果。過去已滅，故無自體。
為止彼執，顯異熟因至果熟位猶有實體。
或復有執：諸異熟因，果若未熟，其體恒有；彼果熟已，其體便壞。如飲光部。彼作是說：猶如種子，芽若未生，其體恒有；芽生，便壞。諸異熟因亦復如是。為止彼執，顯異熟因，果雖已熟，其體猶有。
或復有執：所造善惡，無苦樂果。如諸外道。
為止彼執，顯善惡業有苦樂果。
故作斯論。
云何異熟因？
答：諸心、心所法受異熟色、心、心所法、心不相應行，此心、心所法與彼異熟為異熟因。
此中諸心、心所法者，謂一切不善、善有漏心、心所法。此言亦攝彼隨轉色、不相應行，與心、心所同一果故。
異熟色者，謂色蘊，即眼等五根、色、香、味、觸。
心者，謂識蘊，即眼等六識。
心所法者，謂三蘊，即受、想、思等。
心不相應行者，謂行蘊，即命根、眾同分等。
此顯異熟因及異熟果俱通五蘊。
復次，諸身語業受異熟色、心、心所法、心不相應行，此身語業與彼異熟為異熟因。
問：隨心轉身語業、心，一果故，如前已說；此中復言身語業者，說何法耶？
答：善、不善表及依表業所生無表不隨心轉身語二業，此定能招異熟果故。
有說：此中說身語表及此剎那所生無表，同一果故。
評曰：彼說非理！身語表業與彼俱生身語無表非同一果，彼不互為俱有因故。
有說：表業與依表生身語無表雖非一果，而定俱時受異熟果，一心起故。
彼說非理！展轉相望非俱有因，如何定說同一剎那受異熟果？
然表、無表展轉不為俱有因故，異熟果別。
於表業中，七支等異，一一各別招異熟果，一一支等有多極微，一一極微有三世別，於一一世有多剎那，一一剎那異熟果別，非俱有因故；無表業亦爾。
前隨心轉七支無表能展轉為俱有因故，同異熟果。
此中所說表、無表業，則亦攝彼隨轉生等，同一果故，所受異熟，如前應知。
復次，諸心不相應行受異熟色、心、心所法、心不相應行，此心不相應行與彼異熟為異熟因。
是謂異熟因。
問：諸心心所、表無表業隨轉生等，如前已說，同一果故，今復說何不相應行？
答：今說無想定、滅盡定、一切不善、善有漏得及彼隨轉生等諸相，前未說故。
問：無想定受何異熟果耶？
有說：無想定受無想及色異熟果，彼命根、眾同分異熟是第四靜慮有心業果，彼餘蘊異熟是共果。
有說：無想定受無想及色異熟果，彼命根異熟是第四靜慮有心業果，彼餘蘊異熟是共果。
有說：無想定受無想及色異熟果，彼餘蘊異熟是共果。
有說：無想定唯受無想異熟果，彼餘蘊異熟是共果。
問：若命根亦是非業異熟果者，品類足論，當云何通？如說：一法是業異熟而非業，謂命根。
答：一切命根唯是異熟，一切異熟由業故顯──依此密意故作是言，而實命根亦非業感。
復次，彼論依世俗說，不依勝義。謂諸世間見短壽者，即言是人作短壽業，見長壽者，即言是人作長壽業。
有說：無想天處無心時亦受第四靜慮有心業果，有心時亦受無想定果。
問：若無心時亦受有心果、有心時亦受無心果者，云何因果不顛倒耶？
答：如有色業亦受無色果、無色業亦受有色果而無因果顛倒過失；此亦如是。
尊者設摩達多說曰：無想定受無想及眾同分異熟果，彼命根及色異熟是第四靜慮有心業果，彼心、心所及餘心不相應行皆非異熟。
評曰：彼不應作是說！異熟眾同分是業果故，彼心心所及餘心不相應行亦有是異熟者故。
尊者佛陀提婆說曰：無想定受無想異熟果，彼命根、眾同分是第四靜慮有心業果，彼餘蘊異熟是共果。
評曰：彼不應作是說！眼等五根是業果故。
應作是說：無想異熟唯是無想定果，彼命根、眾同分及五色根異熟唯是第四靜慮有心業果，彼餘蘊異熟是共果。
問：滅盡定受何異熟果耶？
答：受非想非非想處四蘊異熟果，除命根、眾同分，彼唯是業果故。
問：諸得受何異熟果耶？
答：諸得受色、心、心所法、心不相應行異熟果。
色者，謂色、香、味、觸，非五色根，彼業果故。
心、心所法者，謂苦受、樂受、不苦不樂受及彼相應法。
心不相應行者，謂諸得、生、老、住、無常。
尊者僧伽筏蘇說曰：得亦能受眼等五根及命根、眾同分異熟果。
彼作是說：雖一一得無力能引眾同分等，眾得聚集則能引彼；然彼唯感愚鈍之身，如蚯蚓等。
得所感色九處，除聲；
心心所法通三受聚；
不相應行，謂眾同分、命根、諸得、生、住、異、滅。
評曰：彼不應作是說！諸得相望非俱有因，設集俱胝，復何所益？非一果故，不能共引眾同分等。
尊者妙音作如是說：得不能引眾同分等；諸業引得、眾同分等時，於眼等根處但能感得色、香、味、觸。
評曰：彼不應作是說！勿無色界得無異熟果故。
是以應知初說為善。
問：品類足說：云何異熟因？謂一切不善、善有漏法。與此論所說異熟因有何差別？
答：此不了義，彼是了義；此有餘意，彼無餘意；此有餘因，彼無餘因；此依世俗，彼依勝義；此有影顯，彼無影顯。
復次，此說已生異熟因，彼說已生、未生異熟因；
此說與果異熟因，彼說與果、未與果異熟因。
復次，此說新業果，彼說新、舊業果。
復次，此說過去異熟因，彼說三世異熟因。
復次，此說正與果異熟因，彼說已、正、當與果異熟因。
是謂此說、彼說差別。
問：何故此中但說正與果異熟因耶？
答：正與果者，其相顯故。
復次，彼果現前施設五趣諸有情故。
復次，爾時此因用究竟故；以正與果顯示當與、已與果因於義便故，此中但說正與果因。
復次，欲界中，
有四蘊異熟因得一果，謂善、不善心、心所法及彼生等。
有二蘊異熟因得一果，謂善、不善身業、語業及彼生等。
有一蘊異熟因得一果，謂得及彼生等。
有五蘊異熟因得一果，謂有隨轉色心、心所法及彼生等。
有四蘊異熟因得一果，謂無隨轉色善心、心所法及彼生等。
有二蘊異熟因得一果，謂善身、語表及彼生等。
有一蘊異熟因得一果，謂得、無想定及彼生等。
有四蘊異熟因得一果，謂善心、心所法及彼生等。
有一蘊異熟因得一果，謂得、滅盡定及彼生等。
有業唯受一處異熟，謂得命根、眾同分業，彼業唯受法處異熟。
有業唯受二處異熟，謂得意處業，彼業唯受意處、法處異熟。
得觸處業亦受二處異熟，謂觸處、法處。
得身處業受三處異熟，謂身處、觸處、法處。
得色、香、味處業亦爾，各受自處、觸處、法處異熟。
得眼處業受四處異熟，謂眼處、身處、觸處、法處。
得耳、鼻、舌處業亦爾，謂各受自處、身處、觸處、法處異熟。
有餘師說：一切大種皆生色、聲，欲界諸色不離香、味。
彼作是說：
得眼處業受七處異熟，謂眼處、身處、及色、香、味、觸、法處異熟。
得耳、鼻、舌處業亦爾，謂各受自處、身處及色、香、味、觸、法處異熟。
得身處業受六處異熟，謂身處及色、香、味、觸、法處異熟。
得色處業受五處異熟，謂色、香、味、觸、法處異熟。
得香、味、觸處業亦爾，謂各受色、香、味、觸、法處異熟。
如是所說是定得者。
不定得者，其數不定。然有業能受八處異熟，有業能受九處異熟，有業能受十處異熟，有業能受十一處異熟──皆除聲處。
問：何故有業能受多處異熟，有業能受少處異熟耶？
答：若業有種種功能得種種果者，受多處異熟；
若業無種種功能不得種種果者，受少處異熟。
如外種子，有種種功能得種種果者，如稻、甘蔗、葡萄、藕等；無種種功能不得種種果者，如素酌迦、多羅子等。謂澤中有草名素酌迦，一種一莖而高數尺，上有少葉，其形如蓋。有多羅樹高逾百肘，上亦少葉，其形如蓋，質幹雖長，菓實甚少。
業亦如是。
然一世業得三世果，無三世業得一世果。一剎那業得多剎那果，無多剎那業得一剎那果業，善、不善；果，無記故、如所生果不減因故。
問：諸造業者，為先造引眾同分業，為先造滿眾同分業耶？
有作是說：先造引業，後造滿業。若先不引，後無所滿。猶如畫師，先作摸位，後填眾彩；此亦如是。
有餘師說：先造滿業，後造引業。如菩薩先於三無數劫造滿業已，後於百大劫中方造引業。
如是說者：此則不定。或有先造引業後造滿業，或有先造滿業後造引業，隨造業者意樂起故。
復次，有三種受異熟業：一、順現法受業；二、順次生受業；三、順後次受業。
順現法受業者，若業此生造作、增長，即於此生受異熟果，非於餘生。
順次生受業者，若業此生造作、增長，於次後生受異熟果，非於餘生。
順後次受業者，若業此生造作、增長，於第三生或第四生以後如次受異熟果。
然異熟聲，說多種義：
有處等流說名異熟，如說受是愛支異熟。
有處長養說名異熟，如說飲食及諸醫藥得樂異熟。
有處夢事說名異熟，如說夢見如是如是種類異熟。
有處豐儉說名異熟，如說星宿在此路行，當有如是豐儉異熟。
有處梵王說名異熟，如說大仙！我且未去，觀此光明有何異熟？
有處異熟說名異熟，如此中說色等異熟果名為異熟。
熟有二種：一者、同類，二者、異類。
同類熟者，即等流果，謂善生善，不善生不善，無記生無記。
異類熟者，即異熟果，謂善、不善生無記果。此無記果從善、不善異類因生，故名異熟。
問：若異類而熟名異熟果者，何故惡趣名非熟耶？
答：彼亦異熟，然下賤故，說名非熟。如有下賤村城等物名非村等。
復次，過熟故名非熟。如拙陶師燒諸瓦器，多費薪草，器皆燋融，不任貿用，亦名非熟；惡趣亦爾，苦果太過，故名非熟。
復次，於彼無善異熟，故名非熟。
問：傍生、鬼趣亦受善果，如何惡趣皆名非熟？
答：彼善果少，故亦名無。如少水河亦名無水。
復次，彼趣雖有善果，而不能修餘勝善法，故名非熟。譬如農夫收穫鮮少，亦名非熟。而實惡趣有異熟果。
問：何故不善、善有漏法有異熟果，無記、無漏法無異熟果耶？
答：自性、眾緣有具、有闕三種不同，如外種故。
如堅實種置良田中，以水溉灌，覆之糞壞，因、緣力具，即便生芽；如是不善、善有漏法自性堅實，置有田中，溉之愛水，覆以餘結，因、緣力具便生有芽。
如堅實種置於倉中，水、糞緣闕，不能生芽；如是無漏善有為法，體雖堅實，而闕愛水、餘結潤覆，有芽不生。
如朽敗種雖置良田，以水溉灌，覆之糞壞，而因力闕，不能生芽；如是無記諸有為法，雖以愛水、餘結潤覆，而體羸劣，有芽不生。
問：復何緣故，諸無漏法無異熟果？
答：非田、非器，乃至廣說。
復次，若法能令諸有諸趣生、老、病、死恒相續者，有異熟果；
無漏能令諸有諸趣生、老、病、死究竟斷故，無異熟果。
復次，若法能令諸有諸趣漸增長者，有異熟果；
無漏能令諸有諸趣漸損減故，無異熟果。
復次，若法是苦諸有世間生老病死趣集行者，有異熟果；
無漏是苦諸有世間生老病死趣滅行故，無異熟果。
復次，若法是身見事、是顛倒事、是貪愛事、是隨眠事，有垢、有毒、有穢、有濁，隨苦集諦、墮三有者，有異熟果；
諸無漏法不同彼故，無異熟果。
復次，若無漏法有異熟者，則為勝因得下劣果──因是無漏善有為法，果是有漏無記法故。
復次，若無漏法有異熟者，則為聖道令有相續──聖道續有，與理相違。
復次，若無漏法有異熟者，何處當受？
若在欲界，則不應理，無漏法非欲界繫故，如色、無色界業。
若在色界，亦不應理，無漏法非色界繫故，如欲、無色界業。
若在無色界，亦不應理，無漏法非無色界繫故，如欲、色界業。
若在三界外，亦不應理，以三界外無別處故。
復次，無漏聖道對治異熟及異熟因，若復能感異熟果者，復須對治；對治此者是無漏故，復感異熟；為對治彼復修聖道，即彼聖道復感異熟──如是展轉便為無窮，是則應無解脫出離。勿有此過！故無漏法無異熟果。
復次，若無漏法感異熟者，則應畢竟不得涅槃，聖者不應精勤修習，是招生死輪轉法故。由此，無漏無異熟果。
問：復何緣故諸無記法無異熟果？
答：非田、非器，乃至廣說。
復次，若無記法有異熟果，此異熟果為是無記，為善、不善？
若是無記，何故名異熟？非異類熟故。
若善、不善，亦非異熟，以異熟果是無記故。
復次，若無記法有異熟者，此異熟果是無記故，應有異熟；即彼異熟復應能感餘異熟果──如是展轉便為無窮，是則應無解脫出離。勿有此過！故無記法無異熟果。
由如是等種種因緣，唯諸不善、善有漏法是異熟因。
問：一剎那業，為但能引一眾同分、為亦能引多眾同分耶？
設爾，何失？
若一剎那業但能引一眾同分者，施設論說，當云何通？如說：有諸眾生曾在人中或作國王、或作大臣具大勢力，非理損害無量眾生，稅奪資財供給自身及諸眷屬。由是惡業，死墮地獄，經無量時受大苦惱。從彼捨命，復由殘業，生大海中，受惡獸身，其形長大，噉食無量水陸眾生，亦為無量眾生唼食，遍著其體，如拘執毛；既受苦痛，不能堪忍，以身揩突頗胝迦山，在彼身蟲俱被殘害，遂令海水縱廣百千踰繕那量皆變成血。
又若爾者，尊者無滅所說本事，復云何通？如說：具壽！我以一食施福田故，七生天上作大天王，七生人中為大國主。
又若爾者，大迦葉波所說本事，復云何通？如說：具壽！我以一器稗子、米飯施福田故，千返生彼北俱盧洲，自然衣食；千返生彼三十三天，受大快樂。
又若爾者，鹽喻經說復云何通？如說：一類補特伽羅造作增長爾許惡業，有應地獄受者或現法受，有應現法受者往地獄受。
若一剎那業亦能引多眾同分者，施設論說，當云何通？如說：
由業種種差別勢力，施設諸趣種種差別；
由趣種種差別勢力，施設諸生種種差別；
由生種種差別勢力，施設異熟種種差別；
由異熟種種差別勢力，施設諸根種種差別；
由根種種差別勢力，施設補特伽羅種種差別。
又若爾者，通達經說，復云何通？如說：云何應知諸業差別？謂別業生地獄，別業生傍生，別業生餓鬼，別業生天上，別業生人中。
又若爾者，云何建立順現法受等三業差別？
又若爾者，施設論說復云何通？如說：造作增長上殺生業，身壞命終，墮無間獄；中生餘處；下復生餘，乃至廣說。
答：應作是說：一剎那業唯能引一眾同分。
問：若爾，施設論說，當云何通？如說：有諸眾生曾在人中，乃至廣說。
答：由殘業者，由別趣業。謂彼人中造作增長地獄、傍生二惡趣業，地獄中受地獄業已，殘傍生業生大海中。故此殘聲非望一業。
問：尊者無滅所說本事，復云何通？如說：具壽！我以一食施福田故，乃至廣說。
答：彼顯初因故作是說。謂彼先以一食施故，生富貴家，多饒財寶，由宿生念或本願力，復以百千財食布施；如是展轉經於多生，常好布施，受大富樂。彼依初因，故作是說。
譬如農夫以少種子多年種殖，展轉增長至百千斛，唱如是言：我殖少種，今獲百千。
又如商客以一金錢多時貿易至於千萬，唱如是言：我用一錢經求滋息，今至千萬。
此等皆依最初因故，作如是說；尊者亦爾。
復次，或彼尊者於一生中先施一食，後復數施，由此引發多人、天因。彼依最初故作是說。
復次，或彼尊者施一食時起多思願，由此引得天上、人中多異熟果。
復次，或彼尊者因施一食起下、中、上三品善業，由下業故，生在人中，得為人主；由中業故，生於天上，復作天王；由上業故，於最後身生釋氏家，多饒財寶，出家修道，成阿羅漢。
由此理趣，則已釋通大迦葉波所說本事。
問：鹽喻經說，復云何通？如說：一類補特伽羅，乃至廣說。
有作是說：彼說二人造二種業，感二異熟。謂有二人俱害生命，一不勤修身、戒、心、慧，彼少福故，往地獄中受此業異熟果；一能勤修身、戒、心、慧，彼多福故，即於人中受此業異熟果。
問：經言爾許，說何義耶？
答：若少、若等、若相似故，說名爾許。
有餘師說：彼說一人造二種業，感二異熟。謂有一人害二生命，一業能引地獄異熟，一業能引人中異熟──彼若不修身、戒、心、慧，便往地獄受別業異熟果；若能勤修身、戒、心、慧，即於人中受別業異熟果。
復有說者：彼說一人造一種業，感二異熟。謂有一人害一生命，此業能引地獄異熟，兼復能引人中異熟──彼若不修身、戒、心、慧，便往地獄受異熟果，人中異熟果住不生法中；若能勤修身、戒、心、慧，即於人中受異熟果，地獄異熟果住不生法中。
評曰：彼不應作是說！勿有業壞、趣壞過故。
業壞者，謂一業亦是地獄業亦是人業。
趣壞者，應一異熟亦是地獄趣亦是人趣，果似因故。
應作是說：彼說一人造一種業，感一異熟。謂有一人害一生命，此業能引地獄異熟──彼若不能精勤修道成阿羅漢，便往地獄受此業果；彼人若能精勤修道成阿羅漢，便能引取地獄苦事人身中受。此業不能引眾同分，引眾同分業不可寄受故。
由此，尊者世友說言：頗有能引地獄苦事人中受不？答曰：有能。謂若證得阿羅漢果，殊勝定慧薰修身故，能為此事；非諸有學及諸異生能為此事。譬如廚人以水漬手，雖探熱飯而不被燒，若不漬手，即便被燒；此亦如是，故唯無學能為此事。
有餘師說：一剎那業亦能引多眾同分。
問：若爾，前難，善通；後難，云何通耶？
答：有情造業品類不定。有所造業雜亂、可轉，有所造業不雜亂、不可轉。若雜亂、可轉者，如前所引；若不雜亂、不可轉者，如後所引。如是前後二難俱通。
評曰：彼不應作是說！勿有業壞、趣壞過故。
應作是說：一剎那業唯能引一眾同分。
復次，但由不善引眾同分業生地獄中，既生彼已，唯受不善法異熟色、心、心所法、不相應行。
色者，九處，除聲。
心、心所法者，苦受及相應法。
不相應行者，命根、眾同分、得、生、老、住、無常。
但由不善引眾同分業生傍生、鬼趣中，既生彼已，受善、不善法異熟色、心、心所法、不相應行不善法異熟──色者，九處，除聲；
心心所法者，苦受及相應法；
不相應行者，命根、眾同分、得、生、住、老、無常。
善法異熟──色者，四處，謂色、香、味、觸。
心心所法者，樂、喜、捨受及相應法；
不相應行者，得、生、老、住、無常。
有餘師說：善法於傍生、鬼趣無異熟色，唯有異熟心、心所法、不相應行。
問：若爾，何故現見傍生、鬼趣中有形色妙好或醜陋耶？
答：彼不善業或有以善業為眷屬，或有以不善業為眷屬──若以善業為眷屬者，形色妙好，善伏不善弊惡力故。
若以不善業為眷屬者，形色醜陋，不善增彼弊惡力故。
評曰：善業於彼傍生、鬼趣亦能感異熟色，於理無違。是故應知：初說為善。
但由善引眾同分業生欲界人、天中，既生彼已，受善、不善法異熟色、心、心所法、不相應行。
善法異熟──色者，九處除聲；
心心所法者：樂、喜、捨受及相應法；
不相應行者，命根、眾同分、得、生、老、住、無常。
不善法異熟──色者，四處，謂色、香、味、觸；
心心所法者，苦受及相應法；
不相應行者，得、生、老、住、無常。
有餘師說：不善法於人、天趣無異熟色，唯有異熟心、心所法、不相應行。
問：若爾，何故現見人天趣中有形色醜陋或妙好耶？
答：彼善業或以不善業為眷屬，或以善業為眷屬──若以不善業為眷屬者，形色醜陋，不善伏善美麗力故。
若以善業為眷屬者，形色妙好，善業增彼美麗力故。
評曰：應知：此中，初說為善，不違理故。
問：現見人中有二形者，彼為是善業異熟、為是不善業異熟耶？
有作是說：彼是不善業異熟。
有餘師說：如處如時一形生者是善業異熟，非處非時第二形生者是不善業異熟。
評曰：應作是說：彼二形者，男女根體是善業異熟；於彼處所色、香、味、觸是不善業異熟。
但由善引眾同分業生色界中，既生彼已，唯受善法異熟色、心、心所法、不相應行。
色者，七處，除聲、香、味。
心心所法者，樂、喜、捨受及相應法。
不相應行者，命根、眾同分、無想事、得、生、老、住、無常。
但由善引眾同分業生無色界，既生彼已，唯受善法異熟心、心所法、不相應行。
心、心所法者，捨受及相應法。
不相應行者，命根、眾同分、得、生、老、住、無常。
復次，有作是說：但由上品不善引眾同分業生地獄中，
既生彼已，唯受彼上品不善法異熟果。
既生彼已，唯受彼中品法異熟果。
既生彼已，唯受彼下品法異熟果。
有餘師說：但由上品不善引眾同分業生地獄中，
既生彼已，受彼上、中二品不善法異熟果。
傍生、鬼趣，如前說。
或復有說：但由上品不善引眾同分業生地獄中，
既生彼已，受彼三品不善法異熟果。
既生彼已，受彼中、下二品法異熟果。
鬼趣，如前說。
或有說者：但由上品不善引眾同分業生地獄中，
既生彼已，受彼三品不善法異熟果。
既生彼已，受彼三品法異熟果。
既生彼已，受彼下、中二品法異熟果。
復有說者：但由上品不善引眾同分業生地獄中，
既生彼已，受彼三品不善法異熟果。
既生彼已，受彼三品法異熟果。
既生彼已，受彼三品法異熟果。
評曰：應作是說：
有三品不善引地獄趣眾同分業，隨由一種生地獄中，
既生彼已，隨其所應受彼三品不善法異熟果。
有三品不善引傍生趣眾同分業，隨由一種生傍生趣，
既生彼已，隨其所應受彼三品法異熟果。
有三品不善引鬼趣眾同分業，隨由一種生鬼趣中，
既生彼已，隨其所應受彼三品法異熟果。
復次，有作是說：
既生彼已，唯受彼上品法異熟果。
既生彼已，唯受彼中品法異熟果。
既生彼已，唯受彼下品法異熟果。
問：若由下品善業生人趣中受下品法異熟果者，菩薩善業亦人中受，云何上品？又菩薩善業與他化自在天善業有何差別？
答：所說欲界下品善業人中受者，除菩薩業，故作是說，非說一切。
有餘緣故菩薩業勝，以菩薩身是力、無畏等無邊功德所依止故，他化自在天身無如是事；
有餘緣故他化自在天業勝，以彼天身清淨微妙如燈焰故，菩薩生身猶有種種便利不淨。
有餘師說：但由欲界上品善引眾同分業生他化自在天，
既生彼已，受彼上、中二品法異熟果。
下五天、人趣，如前說。
或復有說：但由欲界上品善引眾同分業生他化自在天，
既生彼已，受彼三品法異熟果。
但由欲界中品善引眾同分業生下五天，受彼下、中二品法異熟果。
人趣，如前說。
或有說者：但由欲界上品善引眾同分業生他化自在天，
既生彼已，受彼三品法異熟果。
既生彼已，受彼三品法異熟果。
既生彼已，受彼下、中二品法異熟果。
復有說者：但由欲界上品善引眾同分業生他化自在天，
既生彼已，受彼三品法異熟果。
既生彼已，受彼三品法異熟果。
既生彼已，受彼三品法異熟果。
評曰：應作是說：
有三品善引他化自在天眾同分業，隨由一品生他化自在天，
既生彼已，隨其所應受彼三品法異熟果。
有三品善引下五天眾同分業，隨由一品生下五天，
既生彼已，隨其所應受彼三品法異熟果。
有三品善引人趣眾同分業，隨由一品生人趣中，
既生彼已，隨其所應受彼三品法異熟果。
復次，有三品善引初靜慮無別異眾同分業，隨由一品生初靜慮，
既生彼已，隨其所應，受彼三品無別異善法異熟果。
既生彼已，唯受彼下品善法異熟果。
既生彼已，唯受彼中品善法異熟果。
既生彼已，唯受彼上品善法異熟果。
既生彼已，唯受彼下品善法異熟果。
既生彼已，唯受彼中品善法異熟果。
既生彼已唯受彼上品善法異熟果。
既生彼已，唯受彼下品善法異熟果。
既生彼已，唯受彼中品善法異熟果。
既生彼已，唯受彼上品善法異熟果。
既生彼已，唯受彼下品雜修靜慮法異熟果。
既生彼已，唯受彼中品雜修靜慮法異熟果。
既生彼已，唯受彼上品雜修靜慮法異熟果。
既生彼已，唯受彼上上品雜修靜慮法異熟果。
既生彼已，唯受彼上極品雜修靜慮法異熟果。
有三品善引空無邊處無別異眾同分業，隨由一品生空無邊處，
既生彼已，隨其所應，受彼三品善法異熟果。
有三品善引識無邊處無別異眾同分業，隨由一品生識無邊處，
既生彼已，隨其所應，受彼三品善法異熟果。
有三品善引無所有處無別異眾同分業，隨由一品生無所有處，
既生彼已，隨其所應，受彼三品善法異熟果。
有三品善引非想非非想處無別異眾同分業，隨由一品生非想非非想處，
既生彼已，隨其所應，受彼三品善法異熟果。
問：何故初靜慮三品善業受無別異異熟果，上三靜慮三品善業受有別異異熟果耶？
答：初靜慮中有眾、有主，雜亂而住；
上三靜慮無此事故。
有餘師說：初靜慮中有尋、有伺、有諸識身及起自地身語表業；
上三靜慮無此事故。
復次，欲界中不善業有一劫異熟果，善業不爾。
欲界中不善業有五趣異熟果，善業不爾。
問：何故欲界中不善業有一劫異熟果，善業不爾耶？
答：欲界是不定界、非修地、非離染地，不善業勝、善業劣故。
復次，欲界中不善法難斷、難破、難可越度；善不爾故。
復次，欲界中不善根強、善根弱故。
復次，欲界中不善如主、善如客故。
復次，欲界中不善法因常增長，善因不爾故。
復次，欲界中不善根能斷善根，善根不能斷不善根故。
復次，欲界中威儀雜亂，猶如夫妻，不善法增、善法減故。
復次，欲界中威儀無雜，如旃荼羅子與賊子同囚，不善法增、善法減故。
復次，欲界中無器可受善業一劫異熟故。
問：豈無洲渚、妙高山王、七金山等一劫器耶？
答：彼是增上果，非異熟果，今依異熟果故作是說。
復次，欲界善業極增上者亦有能感一劫異熟，如是善業要離非想非非想處第九品得，已離染業定不能引眾同分果，是故欲界無善能受一劫異熟。
復次，諸善法中最上品者謂無漏善，彼無異熟；有漏善中最上品者謂有頂善，彼非欲界。是故欲界善業無有一劫異熟。不善業中最上品者謂引無間眾同分業，是故彼有一劫異熟。
問：何故善業極增上者能感有頂八萬大劫，不善唯感一中劫耶？
答：善業多界、多地修習，諸不善業不如是故。
問：何故欲界中不善業有五趣異熟果，善業不爾耶？
答：前來所說皆是此因，謂欲界中不善業勝。
此中復有一不共因，謂欲界是不善田故──如有惡田嘉苗難殖，穢草易生；欲界亦爾，善業難茂，不善易生，故不善業於一趣全、四趣少分受異熟果，善業唯於四趣少分受異熟果。
有餘師說：善與不善互有勝事，故不應責。謂不善業五趣受果不遍三界，善業遍於三界受果，不遍五趣。俱勝事者，謂善惡業俱遍四生受異熟果，又俱能受五蘊異熟。
如契經說：業是眼因；阿毘達磨說：大種是眼因，即彼復說：眼是眼因。
問：如是三說豈不相違？
答：無相違失。謂依異熟因故，契經中說：業是眼因；依生因、依因、住因、持因、養因故，阿毘達磨說：大種是眼因；依同類因故，即彼復說：眼是眼因。
問：若大種及眼亦是眼因，何故契經唯說業是眼因？
答：業是本故。如說：由業種種差別勢力，施設諸趣種種差別，乃至由根種種差別勢力，施設補特伽羅種種差別。
復次，業是有情差別因故。謂由業故，有情好醜、貴賤差別。
復次，業是七眾差別因故。謂由業故，有苾芻等軌範差別。
復次，業能分別愛、非愛果有差別故。
復次，業是愚、智能表相故。
復次，業印眾生令差別故。
復次，諸根差別由業別故，如芽差別由種別故。
復次，諸有情類壽量增減、進退、興衰皆由業故。
復次，諸界、諸趣、諸生差別皆由業故。
由如是等種種因緣，契經但說：業是眼因。
如契經說：於殺生罪數習廣布，當墮地獄、傍生、鬼趣；後生人中，壽量短促。
問：為由此業墮諸惡趣，即由此業壽短促耶？
有作是說：由此惡業墮諸惡趣，即由此業還來人中壽量短促，彼經不說有別因故。
復有說者：由殺生加行墮諸惡趣，由殺生根本後生人中壽量短促。
復有說者：墮諸惡趣是殺生異熟果，後生人中壽量短促是殺生等流果。
復有說者：由害生命墮諸惡趣，由食彼肉後生人中壽量短促。
復有說者：害生命者有二過失：一者、生彼非愛苦受；二者、斷彼所愛壽量。由生彼非愛苦受故，墮諸惡趣；由斷彼所愛壽量故，後生人中壽量短促。
尊者世友說曰：人中壽量短者非殺業異熟果，以人天趣命等八根是異熟者唯是善業異熟果故。然造業者昔在人中先造能引人壽量業，次後復造害生命業，此業與前作損害事，前業應受二十年壽，由後損害，但受十年，故人壽短促非彼異熟果。
如契經說：十歲時人由能受行善業道故，所生男女壽二十歲。
問：無他造業他受果理，何故十歲父母修善令所生子壽二十歲？
尊者世友作如是言：即十歲人共修善故，命終轉作二十歲子，故無他作他受過失。
大德說曰：業異熟果各別決定。謂二十歲業感二十歲果，乃至八萬歲業感八萬歲果。然由父母修善業故，令子所造業能與果，雖無他作業他受果理，而有互為緣業與果義。
問：十歲時人不殺生等成業道不？
有作是說：彼非業道，但共立制不害生等，無增上心決意受持不殺等故。
有餘師說：亦是業道，彼亦專心展轉相對受遠離故。
復次，施設論說：有四種死：
一、壽盡故死，非財盡故。如有一類有短壽業及多財業，彼於後時壽盡故死，非財盡故。
二、財盡故死，非壽盡故。如有一類有少財業及長壽業，彼於後時財盡故死，非壽盡故。
三、壽盡故死及財盡故。如有一類有短壽業及少財業，彼於後時壽盡故死及財盡故。
四、非壽盡故死亦非財盡故。如有一類有長壽業及多財業，彼於後時雖財與壽二俱未盡，而遇惡緣，非時而死。
作彼論者，顯有橫死，故作是說。
佛雖財壽俱未盡故而般涅槃，然非橫死，邊際定力所成辦故，功德威勢未窮盡故。諸餘有情於命終位威勢窮盡，佛不如是。
復次，施設論說：
頗有不受順現法受業異熟，而受順次生受業及順後次受業異熟耶？
答：有。謂順現法受業異熟不現在前，順次生受業及順後次受業異熟現前。
頗有不受順次生受業異熟，而受順現法受業及順後次受業異熟耶？
答：有。謂順次生受業異熟不現在前，順現法受業及順後次受業異熟現前。
頗有不受順後次受業異熟，而受順現法受業及順次生受業異熟耶？
答：有。謂順後次受業異熟不現在前，順現法受業及順次生受業異熟現前。
此要證得阿羅漢果方有是事，非不得者。
問：有學、異生亦應有如是事，何故彼論但說阿羅漢耶？
答：唯阿羅漢有勝定慧薰修身故，有如是能有學、異生無如是事。
復次，唯阿羅漢能善知自業有近、有遠，有可轉、有不可轉。諸可轉者，以修力轉之；若不可轉者，引現前受，無後有故。譬如有人欲適他國，所有債主悉來現前，彼人即便迴轉酬償。
此說滿業可有是事；眾同分業不並受故，又一相續無斷續故。
有餘師說：有業前生雖受異熟而有餘殘，今時證得阿羅漢果，以勝修力及決擇力引現前受。唯阿羅漢有如是能，故彼偏說。
問：異熟因以何為自性？
答：一切不善、善有漏法。
問：何故名異熟因？異熟是何義？
答：異類而熟是異熟義，謂善、不善因以無記為果。果是熟義，如前已說。
此異熟因定通三世，有異熟果。
云何能作因？乃至廣說。
問：何故作此論？
答：為止他宗、顯正理故。謂
或有執：諸法生時無因而生，如諸外道。
為止彼執，顯諸法生決定有因。
或復有執：諸法生時雖由因生，而諸法滅時不由因滅，如譬喻者。
為止彼執，顯諸法生滅無不由因。
或復有執：唯有為法是能作因，非無為法。
為止彼執，顯無為法亦能作因。
或復有執：諸能作因皆有作用取果、與果。
為止彼執，顯能作因亦有不能取果、與果，但不為障亦立為因。
或復有執：自性於自性亦是能作因。
為止彼執，顯自性於自性非能作因。
或復有執：諸無為法亦有能作因。
為止彼執，顯有為法有能作因，非無為法。
或復有執：後法於前非能作因。
為止彼執，顯能作因於前、於後及俱諸法皆能為因。
為止此等種種異執，顯示正因，故作斯論。
云何能作因？答：眼及色為緣生眼識，此眼識以彼眼、色，彼相應法、彼俱有法，及耳、聲、耳識，鼻、香、鼻識，舌、味、舌識，身、觸、身識，意、法、意識，有色、無色，有見、無見，有對、無對，有漏、無漏，有為、無為等一切法為能作因，除其自性。
如眼識，耳、鼻、舌、身、意識亦爾。是謂能作因。
此中，彼相應法、彼俱有法者，謂眼識相應、俱有諸法。
問：前眼、色等六二門法或六三門法，善標、善釋、施設、顯示一切法體為能作因，其義已足，何故復說有色、無色等五二法耶？
答：前是廣說，後是略說；前是別說，後是總說；前是分別說，後是不分別說；前是漸說，後是頓說。如是顯示，其義明了。
問：此中何故不但說言：云何能作因？答：一切法？
答：若作是說，應自性與自性作能作因！
問：若爾，何故不作是說：云何能作因？答：一切法，除其自性？
答：若作是說，應無為亦有能作因，無簡別故。
問：若爾，何故不作是說：云何能作因？答：一切有為法，除其自性。
答：若作是說，應無為法非能作因。
問：何故此中但說六識以所餘法為能作因，非餘有為法耶？
答：識於諸法最為勝故。此中六因皆就勝說，並不盡理。
問：若爾，眼識，除其自性，餘一切法是能作因，何故此中先說眼、色，次說彼相應、俱有法，後說耳等一切法耶？
答：眼、色與眼識作所依、所緣能作因義勢用強故；相應、俱有法與眼識作能作因勢用親故；耳等不爾，是故後說。
問：何故自性於自性非能作因耶？
若自性於自性為能作因者，則應因、果，能作、所作，能生、所生，能引、所引，能相、所相，能轉、所轉，能續、所續皆無差別！因、果等二既有差別，故於自性非能作因。
復次，自性於自性無益無損、無增無減、無成無壞、無進無退，故非能作因。
復次，自性於自性非因、非等無間、非所緣、非增上，故非能作因。
復次，若自性於自性為能作因，便違世間諸現見事，謂指端不自觸、眼不自見、刀不自割、諸有力人不能自負，如是一切。
復次，自性於自性無有自在、無觀待故，非能作因。
復次，自性不依自性，故非能作因。如人依杖得起，去杖便倒；自性於自性無如是義。
復次，無障礙分是能作因。諸法自性障礙自性，故非能作因。障礙有二種：
一者、世俗，如人在床，障閡餘者；
二者、勝義，如自性障礙自性，令不自在。
復次，若自性於自性為能作因，應說無明緣無明等，非無明緣行等；應說眼識為緣生眼識等，非眼、色為緣生眼識等！是故自性於自性非能作因，其義決定。
能作因體即增上緣，俱一切法為自性故。然義有異，謂多勝義是增上緣義，不障礙義是能作因義。
問：若多勝義是增上緣義，則所緣緣亦應名增上，彼體亦攝一切法故，如品類足論辯此二緣俱以一切法為自性故。
答：若依相續，則此二緣寬狹相似；
若依剎那，則增上緣體義多勝。謂緣一切法非我行相現在前時，一切法中非所緣者，謂此自性、相應、俱有；非增上者，唯此自性。由此相應、俱有諸法是此增上、非所緣故。
問：若不障礙義是能作因義者，則能作因體應不攝一切法。謂一有情若有一趣蘊界處起，即此有情更無第二蘊界處生；若依一眼一眼識生，於中更無第二識起；如於一處，若有一樹，無第二樹，若有一舍，無第二舍。如是諸法互相障礙，云何此因攝一切法？
答：雖有此事，而理無違。謂一有情若有一趣蘊界處起，義語諸餘蘊界處曰：我於汝等不為障，礙隨汝等生；設我與汝為障礙者，汝等於彼則不得生。若依一眼眼識現前，此識義語餘眼識言：我於汝等不為障礙，隨汝等生；設我與汝為障礙者，汝等於彼不得現前。樹及舍喻，准此應說。
又即於彼為障礙者，彼若生時，亦不為礙。
是故一法將欲生時，餘一切法皆不為礙；設有一法障礙彼者，彼法爾時應不得起。故不障礙義是能作因義，而能作因攝一切法。
問：因緣和合故諸法生，因緣和合故諸法滅；因緣無有不和合時，諸法云何不恒生滅？
尊者世友作如是言：一生和合故諸法生，一滅和合故諸法滅，生滅和合無二無多，諸法云何恒生、恒滅？復作是言：因緣和合諸法生已，次後相續無量剎那連注覆壓，不能復起。如人墮崖，復為上土續續覆壓，彼人爾時尚不能動，況得起耶？
大德說曰：和合因緣既唯暫有，云何諸法恒生滅耶？
尊者覺天作如是說：諸法生滅各唯一時應有作用。生已復生、滅已復滅，便為無用！是故諸法生滅非恒。
問：因緣和合生諸法時，因緣功能為多、為一？
若言唯一，云何依多？
若言有多，云何和合？
答：可說為一、可說為多，辦一事故、依多體故。
復次，因緣功能相隨順故，可說為一；生多法故，可說為多。
復次，因緣功能同令諸法起作用故，可說為一，起色受等作用別故，可說為多。
若彼功能無多種者，所起作用色非色等應無差別。
是故諸法因緣功能不可定言是多、是一。
問：如有因緣故諸法得生，亦有因緣故諸法滅耶？
譬喻尊者作如是說：生待因緣，滅則不爾。如人射時發箭須力，墮則不然；如陶家輪轉時須力，止則不爾。
阿毘達磨諸論師言：諸法生、滅俱待因緣，以滅與生皆是用故。
問：前所說喻，當云何通？
答：不必須通，非三藏故。然凡聖法異，不可例同。又箭與輪亦由因墮、止。
箭墮因者，謂排楯的等；設無餘因，則彎弓等亦是其因若不先射，今何由墮？
輪止因者，謂手、杖等；設無餘因，則能轉者亦是其因若先不轉，今何由止？
問：若排、手等障礙箭、輪，令其墮、止，如何與彼為能作因？
答：排、手等物障彼行轉，非礙墮、止，為能作因，於理何失？
問：若法生、滅俱待因緣，生、滅因緣一切時有，何不生時亦滅、滅時亦生耶？
尊者世友作如是說：生滅兩時和合各異，是故生時無滅、滅時無生，不可一因有二果故。復作是說：生時因緣隨順彼法，滅時因緣違害彼法，雖彼因緣前後體一，而益損用時分不同。猶如苾芻解安居已，攜持衣缽遊歷諸寺，有賊見之，先申禮敬恭順隨逐，後至曠野，奪其衣缽，陵辱而去；生、滅因緣亦復如是。
大德說曰：生、滅兩事既互相違，如何俱有？
尊者妙音作如是說：諸法生時未有作用，當何所滅？
諸法滅時已有作用，復何所生？
問：一法既與多法為能作因；多法亦與一法為能作因。
一法與多法為能作因時，為如一法與多法為因、為如多法與多法為因耶？
多法與一法為能作因時，為如多法與一法為因、為如一法與一法為因耶？
設爾，何失？
若如一法與多法為因者，云何不因一故果亦成一？
若如多法與多法為因者，云何不果多故因亦成多？
若如多法與一法為因者，云何不因多故果亦成多？
若如一法與一法為因者，云何不果一故因亦成一？
答：應作是說：一法與多法為能作因時，亦如多法與一法為因。
多法與一法為能作因時，亦如一法與多法為因。
問：若爾，一應成多、多應成一？
答：我說一亦成多、多亦成一，此依作用，不依實體，我說諸因以作用為果，非以實體為果。
又說：諸果以作用為因，非以實體為因，諸法實體恒無轉變，非因果故。
然無為法名能作因，但不為障，非能辦果。
復次，有為法與有為法為能作因，亦以彼為增上果。
有為法不與無為法為能作因，亦不以彼為增上果。
無為法不與無為法為能作因，亦不以彼為增上果。
無為法與有為法雖為能作因，而不以彼為增上果以無取果、與果用故。
問：何故有為法有因有果，無為法無因無果耶？
答：有為法流轉世故，有因有果；
無為不爾，故無因果。如遠行者，須具資糧，能有所至，非不行者。
復次，有為法有作用故，有因、有果；
無為不爾，故無因果。如營務者，須備作具，能有所成，非不營者。
復次，有為法有生滅故，有因、有果；
無為不爾，故無因果。
復次，有為法有和合故，有因、有果；
無為不爾，故無因果。
復次，有為法有三相故，有因、有果；
無為不爾，故無因果。
復次，有為法性羸劣故有因，有作用故有果；如羸劣者，依他而住，非勇健者。
無為不爾，故無因果。
復次，有為法如王、如王眷屬、如富貴者、如富貴者眷屬、如因陀羅、如因陀羅眷屬故，有因有果；
無為不爾，故無因果。
問：有為法不生者，為有為法為留難故，令彼不起；為無為法為留難故，彼不生耶？
答：以有為法為留難故令彼不起，非無為法；無為與彼為能作因，於一切時不障礙故。如注水瀆，水若不流，自為餘因，非瀆為障。
問：無為法與有為法為能作因及增上緣時，何者為勝？為緣彼者、為餘法耶？
答：等無差別，如兩豆聚。
若無為法與有為法為所緣緣，有是、有非。
復次，過去法與過去法為能作因，亦以彼為增上果。
過去法與未來、現在法為能作因，亦以彼為增上果。義言：我若不與汝為近能作因者，汝則無因！然有為法無無因者。
未來法與未來法為能作因，亦以彼為增上果。
未來法與過去、現在法為能作因，然不以彼為增上果。所以者何？果與因俱、或在後故。義言：我若不與汝為近能作因者，汝則無果！然有為法無無果者。
現在法與現在法為能作因，亦以彼為增上果。
現在法與未來法為能作因，亦以彼為增上果。義言：我若不與汝為近能作因者，汝則無因！然有為法無無因者。
現在法與過去法為能作因，然不以彼為增上果，果與因俱、或在後故。義言：我若不與汝為近能作因者，汝則無果！然有為法無無果者。
問：何故後法與前法為能作因，而前法非後法增上果耶？
答：不障礙義是能作因義；後法於前法不障礙故，得為能作因。
果必是因力所取、與；後法於前無取、與力，故前法非後果。如有為法以無為法為能作因，而非彼果，彼無取果、與果力故。
復次，善法與善法為能作因，亦以彼為增上果。
善法與不善、無記法為能作因，亦以彼為增上果。
不善法與不善法為能作因，亦以彼為增上果。
不善法與善、無記法為能作因，亦以彼為增上果。
無記法與無記法為能作因，亦以彼為增上果。
無記法與善、不善法為能作因，亦以彼為增上果。
如善、不善、無記法展轉為能作因及增上果，如是三界繫、不繫法、學、無學、非學非無學法、見所斷、修所斷、不斷法、有色、無色法、有見、無見法、有對、無對法、有漏、無漏法、相應、不相應法等，應知亦爾。
復次，有善法與善法為近能作因，如由善業生樂善家，生已復能多修妙行。
有善法與不善法為近能作因，如由善業生富貴家，生已放逸、多造惡行。
有不善法與不善法為近能作因，如由不善業生不律儀家，生已復造眾多惡行。
有不善法與善法為近能作因，如由不善業，身遭病惱或失財位，心生厭悔，修諸妙行。
有內法與內法為近能作因，如一有情供多人眾。
有內法與外法為近能作因，如諸農夫種殖稼穡。
有外法與外法為近能作因，如水糞等生長苗稼。
有外法與內法為近能作因，如飲食等長養有情。
有一趣法與五趣法為近能作因，如有多人食一羊肉，身強盛已，有作善業、有作惡業；作善業者得生人、天，作惡業者墮三惡趣。
問：若一有情害生命時，一切有情不障礙彼，無不與彼為能作因，何不一切俱得殺罪？
答：彼能殺者起殺加行、亦令果滿，故得殺罪；餘不爾故，不得殺罪。
復次，彼起惡心，亦斷他命，故得殺罪；餘不爾故，不得殺罪。
餘業道等，准此應知。
問：諸外財物，一切有情共業所起，何故盜者唯於財主得罪非餘？
答：財主於財攝受、守護，餘則不爾，是故盜者唯於財主得罪非餘。
復次，財主於財作己有想，盜者於彼作財主想，故唯於彼得罪非餘。
復次，若財物於彼是士用果及增果者，於彼得罪；財物於餘一切有情是增上果、非士用果，是故於彼不得盜罪。
問：士用果與增上果有何差別？
答：作功力得者是士用果，不障礙得者是增上果。
復次，財物於作者是士用果；於用者是增上果。
如諸果實，於種殖者是士用果亦增上果，於食用者唯增上果。
如諸財物，於營求者是士用果亦增上果，於受用者唯增上果。
問：此器世界蘇迷盧山、洲、渚等物，一切有情共業所起，於中若有般涅槃者，何故此物不減少耶？
尊者世友作如是說：若物是彼士用果及近增上果者，亦有減少；蘇迷盧等但是彼遠增上果，故無減少。
復作是說：蘇迷盧等，一切有情共業所起，假使此中一有情在，由彼業力所任持故亦不減少，況有無量無邊有情未得滅度！如富貴者雖已命終，而彼宮殿、園林、象馬不隨隱沒，是餘有情業力持故；此亦如是。
復作是說：此中雖有無量有情得般涅槃及生他處，復有無量無邊有情來生此界，由彼業力故不減少。
尊者覺天作如是說：此是過去業力所持，故無減少。
問：如轉輪王於四洲渚皆得自在，是何果耶？
答：自身威勢是異熟果，所統領物是增上果。彼於過去修習增上自身、眾具諸善業故，今得如是二殊勝果。
復次，有三種增上：一、自增上，二、世增上，三、法增上。
自增上者，如有一類煩惱未斷，惡境現前，而為自護，不起惡業勿我由斯墮諸惡趣。
世增上者，如有一類煩惱未斷，惡境現前，護世間故，不起惡業勿我由斯為世譏毀。
有作是說：勿由我故世間有情造諸惡業。
法增上者，如有一類煩惱未斷，惡境現前，為護法故，不起惡業勿由我故令諸世間輕毀正法。
此三即是近能作因。
問：何故此三說名增上？
答：以於善法不障礙故，是善親近增上緣故。
問：能作因力有增減不？
答：有。
如多人眾挽大木時，中有盡力、不盡力者其盡力者，能作因增；不盡力者，能作因減。
如彼挽木，豎剎、牽船、轉石等時，應知亦爾。
如內於外，若外於內、外內自望，亦復如是。
問：能作因與增上果，何者為多？
答：能作因多，增上果少，以能作因攝一切有為、無為法，增上果唯攝有為法故。
由此故說：頗有法於法非能作因耶？答：有，謂自性於自性。頗有法於他性非能作因耶？答：有，謂有為於無為，及無為於無為。
問：能作因以何為自性？
答：一切法。
已說自性。所以，今當說。
問：何故名能作因？能作是何義？
答：不障礙義是能作義，有所辦義是能作義。
此能作因定通三世及離世法，有增上果。
如是已顯六因自性，今當復顯六因相雜、不相雜義。
問：若法是相應因，彼亦是俱有因耶？
答：若法是相應因，彼亦是俱有因。
有法是俱有因，彼非相應因，謂有為不相應法。
問：若法是相應因，彼亦是同類因耶？
答：應作四句：
有法是相應因非同類因，謂未來相應法。
有法是同類因非相應因，謂過去、現在不相應法。
有法是相應因亦同類因，謂過去、現在相應法。
有法非相應因非同類因，謂未來不相應法及無為法。
問：若法是相應因，彼亦是遍行因耶？
答：應作四句：
有法是相應因非遍行因，謂除過去、現在遍行隨眠及彼相應法，諸餘相應法。
有法是遍行因非相應因，謂過去、現在遍行隨眠及彼相應法生、住、老、無常。
有法是相應因亦遍行因，謂過去、現在遍行隨眠及彼相應法。
有法非相應因非遍行因，謂除過去、現在遍行隨眠及彼相應法生、老、住、無常，諸餘不相應法。
問：若法是相應因，彼亦是異熟因耶？
答：應作四句：
有法是相應因非異熟因，謂無記、無漏相應法。
有法是異熟因非相應因，謂不善、善有漏不相應法。
有法是相應因亦異熟因，謂不善、善有漏相應法。
有法非相應因非異熟因，謂無記、無漏不相應法。
問：若法是相應因，彼亦是能作因耶？
答：若法是相應因，彼亦是能作因。
有法是能作因，彼非相應因，謂不相應法。
問：若法是俱有因，彼亦是同類因耶？
答：若法是同類因，彼亦是俱有因。
有法是俱有因，彼非同類因，謂未來法。
問：若法是俱有因，彼亦是遍行因耶？
答：若法是遍行因，彼亦是俱有因。
有法是俱有因，彼非遍行因，謂除過去、現在遍行隨眠及彼相應、俱有法，諸餘有為法。
問：若法是俱有因，彼亦是異熟因耶？
答：若法是異熟因，彼亦是俱有因。
有法是俱有因，彼非異熟因，謂無記、無漏有為法。
問：若法是俱有因，彼亦是能作因耶？
答：若法是俱有因，彼亦是能作因。
有法是能作因，彼非俱有因，謂無為法。
問：若法是同類因，彼亦是遍行因耶？
答：若法是遍行因，彼亦是同類因。
有法是同類因，彼非遍行因，謂除過去、現在遍行隨眠及彼相應、俱有法，諸餘過去、現在法。
問：若法是同類因，彼亦是異熟因耶？
答：應作四句：
有法是同類因非異熟因，謂過去、現在無記、無漏法。
有法是異熟因非同類因，謂未來不善、善有漏法。
有法是同類因亦異熟因，謂過去、現在不善、善有漏法。
有法非同類因非異熟因，謂未來無記、無漏法及無為法。
問：若法是同類因，彼亦是能作因耶？
答：若法是同類因，彼亦是能作因。
有法是能作因，彼非同類因，謂未來法及無為法。
問：若法是遍行因，彼亦是異熟因耶？
答：應作四句：
有法是遍行因非異熟因，謂過去、現在無記遍行隨眠及彼相應、俱有法。
有法是異熟因非遍行因，謂除過去、現在不善遍行隨眠及彼相應、俱有法，諸餘不善、善有漏法。
有法是遍行因亦異熟因，謂過去、現在不善遍行隨眠及彼相應、俱有法。
有法非遍行因非異熟因，謂除過去、現在無記遍行隨眠及彼相應、俱有法，諸餘無記及無漏法。
問：若法是遍行因，彼亦是能作因耶？
答：若法是遍行因，彼亦是能作因。
有法是能作因，彼非遍行因，謂除過去、現在遍行隨眠及彼相應、俱有法，諸餘一切法。
問：若法是異熟因，彼亦是能作因耶？
答：若法是異熟因，彼亦是能作因。
有法是能作因，彼非異熟因，謂無記及無漏法。
問：此六因，幾是色？幾非色？
答：二唯非色，謂相應、遍行因；餘通色、非色。
如色、非色，有見、無見，有對、無對，有執受、無執受，是長養、非長養，是大種、非大種，是造色、非造色，亦爾。
問：此六因，幾有漏？幾無漏？
答：二唯有漏，謂遍行、異熟因；餘通有漏、無漏。
問：此六因，幾有為？幾無為？
答：五唯有為；一通有為、無為，謂能作因。
問：此六因，幾過去？幾未來？幾現在？
答：三通三世，謂相應、俱有、異熟因；二唯過去、現在，謂同類、遍行因；一通三世亦離世，謂能作因。
問：此六因，幾善？幾不善？幾無記？
答：一唯不善、無記，謂遍行因；一唯善、不善，謂異熟因；餘通三種。
問：此六因，幾欲界繫？幾色界繫？幾無色界繫？
答：二唯三界繫，謂遍行、異熟因；餘通三界繫及不繫。
問：此六因，幾學？幾無學？幾非學非無學？
答：二唯非學非無學，謂遍行、異熟因；餘通三種。
問：此六因，幾見所斷？幾修所斷？幾不斷？
答：一唯見所斷，謂遍行因；一唯見所斷、修所斷，謂異熟因；餘通三種。
問：此六因，幾染污？幾不染污？
答：一唯染污，謂遍行因；餘通二種。
如染污、不染污，有罪、無罪，黑、白，有覆、無覆，退、非退，亦爾。
問：此六因幾有異熟？幾無異熟？
答：一有異熟，謂異熟因；餘通二種。
問：此六因，幾是異熟？幾非異熟？
答：二非異熟，謂遍行、異熟因；餘通二種。
問：此六因，幾相應？幾不相應？
答：一唯相應，謂相應因；餘通二種。
如相應、不相應，有所依、無所依，有所緣、無所緣，有行相、無行相，有警覺、無警覺，有等無間、無等無間，亦爾。
問：此六因，幾是四諦攝？幾非四諦攝？
答：二唯苦、集諦攝，謂遍行、異熟因；三唯苦、集、道諦攝，謂相應、俱有、同類因；一通四諦及非諦攝，謂能作因。
問：此六因，幾是五蘊攝？幾非五蘊攝？
答：二唯四蘊攝，除色蘊，謂相應、遍行因；三通五蘊攝，謂俱有、同類、異熟因；一通五蘊及非蘊攝，謂能作因。
問：此六因，幾何處攝？
答：二唯意、法處攝，謂相應、遍行因；一唯色、聲、意、法處攝，謂異熟因；三通十二處攝，謂俱有、同類、能作因。
問：此六因，幾何界攝？
答：一唯意、法、意識界攝，謂遍行因；一唯七心、法界攝，謂相應因；一唯色、聲、七心、法界攝，謂異熟因；三通十八界攝，謂俱有、同類、能作因。
問：如是六因，誰有何果？
答：相應、俱有因，有士用果；同類、遍行因，有等流果；異熟因，有異熟果；能作因，有增上果。其解脫果是道所證，非因所得。
問：如是六因，何時取果？何時與果？
答：相應、俱有因――現在取果，現在與果；一剎那取果，一剎那與果；取一剎那果，與一剎那果。
同類、遍行因――現在取果，過去、現在與果；一剎那取果，多剎那與果；取多剎那果，與多剎那果。
異熟因――現在取果，過去與果；一剎那取果，多剎那與果；取多剎那果，與多剎那果。
有作是說：現在取果，過去、現在與果；一剎那取果，多剎那與果；取多剎那果，與多剎那果。
有餘師說：此能作因，過去、現在取果，過去、現在與果；多剎那取果，多剎那與果；若取果時，即能與果。餘如前說。
若能覺了如是六因，即於四果分明照察，如觀掌中餘甘子等。
復次，諸法作用必假因緣──因，已廣辯，次應說緣。
緣有四種，如施設論及辯。
然施設論作如是說：有法是因緣，彼亦是等無間緣，亦是所緣緣，亦是增上緣；乃至有法是增上緣，彼亦是因緣，亦是等無間緣，亦是所緣緣。
問：一切法中有能作四緣者，如心、心所法；
有能作三緣者，如色、心不相應行；
有能作二緣者，如無為法。
何故彼說有法是因緣，彼亦是等無間緣乃至廣說耶？
答：彼依容有，故作是說。謂諸法中有心心所具四緣性，不說一切皆作四緣。
若盡理者，應作是說：
問：若法是因緣，彼亦是等無間緣耶？
答：若法是等無間緣，彼亦是因緣。
有法是因緣，彼非等無間緣，謂除過去、現在非最後心、心所法，餘一切有為法。
問：若法是因緣，彼亦是所緣緣耶？
答：若法是因緣，彼亦是所緣緣。
有法是所緣緣，彼非因緣，謂無為法。
問：若法是因緣，彼亦是增上緣耶？
答：若法是因緣，彼亦是增上緣。
有法是增上緣，彼非因緣，謂無為法。
問：若法是等無間緣，彼亦是所緣緣耶？
答：若法是等無間緣，彼亦是所緣緣。
有法是所緣緣，彼非等無間緣，謂除過去、現在非最後心、心所法，餘一切法。
問：若法是等無間緣，彼亦是增上緣耶？
答：若法是等無間緣，彼亦是增上緣。
有法是增上緣，彼非等無間緣，謂除過去、現在非最後心、心所法，餘一切法。
問：若法是所緣緣，彼亦是增上緣耶？
答：如是。
問：若於一法具四緣者，應但一緣，云何立四？
答：依作用立，不依物體，一物體中有四用故。
謂一剎那心、心所法引起次後剎那同類心、心所故，立為因緣。
即此開避次後剎那心、心所法令得生故，立為等無間緣。
即此能為次後剎那心、心所法所取境故，立為所緣緣。
即此不障礙次後剎那心、心所法令得生故，立為增上緣。
此中，因緣如種子法，等無間緣如開導法，所緣緣如任杖法，增上緣如不障法，如是等。過去、現在非最後心、心所法具四緣性；餘有為法有三緣性；三無為法有二緣性――皆依義說，不依物體；一物體中有多義故。
有能作六因者，謂過去、現在不善遍行隨眠及彼相應法。
有能作五因者，謂過去、現在無記遍行隨眠及彼相應法，或過去、現在不善遍行隨眠及彼相應法生、老、住、無常，或過去、現在非遍行不善、善有漏心心所法。
有能作四因者，謂過去、現在無記遍行隨眠及彼相應法生、老、住、無常，或過去、現在非遍行不善、善有漏色、心不相應行，或過去、現在無漏心、心所法，或過去、現在非遍行無記心、心所法，或未來不善、善有漏心、心所法。
有能作三因者，謂過去、現在非遍行無記色、心不相應行，或過去、現在無漏色、心不相應行，或未來不善、善有漏色、心不相應行，或未來無記、無漏心、心所法。
有能作二因者，謂未來無記、無漏色、心不相應行。
有能作一因者，謂無為法。
如一有為有多因義，互不相違，緣亦應爾。
問：若爾，因、緣，有何差別？
尊者世友作如是言：無有差別，因即是緣，緣即是因。如契經說：二因二緣能生正見，謂他言音及內如理作意。又如大因緣經說：佛告阿難：老死支有如是由、有如是因、有如是集、有如是生、有如是緣，謂生支是也。故知因、緣無有差別。
復作是說：若有此則有彼，此是彼因，亦是彼緣。
問：由有瓶故得有瓶覺，豈此瓶覺唯瓶為因？
答：非但有瓶則有瓶覺，以無瓶時亦有瓶覺。雖有瓶時無瓶覺故，然有和合故，得有瓶覺。是故和合是瓶覺因緣。
有作是說：和合是因，此和合因說名為緣。
問：若一一別不名為因，眾事和合亦應非因﹗答：如一一別不名和合，眾事聚集即名和合，故一一別不名為因，眾事和合得名為因。
復有說者：同類是因，異類是緣。如火於火、麥於麥等，說名同類。
問：麥於麥芽，有何同類？若同稱麥名同類者，應田、水等，大種同故，亦名同類，則田、水等應是麥因﹗復有說者：近者是因，遠者是緣。
問：若爾，因與等無間緣應無差別﹗又善心無間起不善或無記心，應是因非緣﹗復有說者：不共是因，共者是緣。
問：若爾，眼於眼識應是因非緣，以不共故﹗又麥於芽灰，應是緣非因，以是共故﹗復有說者：能生者是因，隨能生者是緣。
問：若爾，生支於老死應非緣﹗隨順生支有等於老死應非因﹗復有說者：能長養自相續者是因，能長養他相續者是緣。
問：若爾，緣自相續所起善心，唯長養自相續，應是因非緣﹗大德說曰：轉是因，隨轉是緣。近是因，遠是緣。如近、遠，在此、在彼，和合、不和合，在此身、在餘身，應知亦爾。
問：若爾，同類隨轉應是緣非因﹗無明緣行等應是因非緣﹗故因、緣體雖無差別，而義有異，謂因義親，緣義是疎──為表此義，說因有六，說緣有四。若不爾者，名、數應同﹗