開頃在長沙得圜悟老師書，稱公晚歲相從，所得甚是奇偉，念之再三，今八年矣，常恨未獲親聞緒余，惟切景仰。
開自幼年發心，參禮知識，扣問此事。弱冠之後，即為婚宦所役，用工夫不純，因循至今老矣，未有所聞，常自愧嘆。
然而立志發愿，實不在淺淺知見之間，以為不悟則已，悟則須直到古人親證處，方為大休歇之地。此心雖未嘗一念退屈，自覺工夫終未純一，可謂志愿大而力量小也。
向者痛懇圜悟老師，老師示以法語六段。其初直示此事，後舉云門趙州放下著、須彌山兩則因緣，令下鈍工，常自舉覺，久久必有入處。老婆心切如此，其奈鈍滯太甚！今幸私家塵緣都畢，閑居無他事，政在痛自鞭策，以償初志，第恨未得親炙教誨耳。
一生敗闕已一一呈似，必能洞照此心，望委曲提警日用當如何做工夫，庶幾不涉他途，徑與本地相契也。如此說話，敗闕亦不少。但方投誠，自難隱逃，良可愍也。至扣！
承叙及自幼年至仕宦參禮諸大宗匠，中間為科舉、婚宦所役，又為惡覺惡習所勝，未能純一做工夫，以此為大罪。又能痛念無常世間種種虛幻無一可樂，專心欲究此一段大事因緣，甚愜病僧意。
然既為士人，仰祿為生，科舉婚宦，世間所不能免者，亦非公之罪也。以小罪而生大怖懼，非無始曠大劫來承事真善知識，熏習般若種智之深，焉能如此？而公所謂大罪者，圣賢亦不能免；但知虛幻非究竟法，能回心此個門中，以般若智水滌除垢染之穢，清凈自居，從腳下去一刀兩段，更不起相續心，足矣，不必思前念後也。
既曰虛幻，則作時亦幻，受時亦幻，知覺時亦幻，迷倒時亦幻，過去、現在、未來，皆悉是幻。今日知非，則以幻藥復治幻病，病瘥藥除，依前只是舊時人。若別有人有法，則是邪魔外道見解也，公深思之。但如此崖將去，時時於靜勝中，切不得忘了須彌山、放下著兩則語，但從腳下著實做將去，已過者不須怖畏，亦不必思量，思量、怖畏即障道矣。但於諸佛前發大誓愿，愿此心堅固，永不退失，仗諸佛加被，遇善知識，一言之下頓亡生死，悟證無上正等菩提，續佛慧命，以報諸佛莫大之恩。若如此，則久久無有不悟之理。
不見善財童子從文殊發心，漸次南行，過一百一十城，參五十三善知識，末後於彌勒一彈指頃，頓亡前來諸善知識所得法門。復依彌勒教，思欲奉覲文殊，於是文殊遙伸右手，過一百一十由旬，按善財頂曰：善哉！善哉！善男子！若離信根，心劣憂悔，功行不具，退失精勤。於一善根，心生住著，於少功德，便以為足，不能善巧發起行愿，不為善知識之所攝護，乃至不能了知如是法性，如是理趣，如是法門，如是所行，如是境界。若周徧知，若種種知，若盡源底，若解了，若趣入，若解說，若分別，若證知，若獲得，皆悉不能。
文殊如是宣示善財，善財於言下成就阿僧祗法門，具足無量大智光明，入普賢門，於一念中悉見三千大千世界微塵數諸善知識，悉皆親近恭敬承事，受行其教，得不忘念智，莊嚴藏解脫。以至入普賢毛孔剎，於一毛孔行一步，過不可說不可說佛剎微塵數世界，與普賢等、諸佛等、剎等、行等及解脫自在悉皆同等，無二無別。
當恁麼時，始能回三毒為三聚凈戒，回六識為六神通，回煩惱為菩提，回無明為大智。如上這一絡索，只在當人末後一念真實而已。善財於彌勒彈指之間，尚能頓亡諸善知識所證三昧，況無始虛偽惡業習氣耶？若以前所作底罪為實，則現今目前境界皆為實有，乃至官職富貴恩愛悉皆是實。既是實，則地獄天堂亦實，煩惱無明亦實，作業者亦實，受報者亦實，所證底法門亦實。若作這般見解，則盡未來際更無有人趣佛乘矣。三世諸佛、諸代祖師種種方便，翻為妄語矣。
承公發書時，焚香對諸圣，及遙禮庵中而後遣。公誠心至切如此，相去雖不甚遠，未得面言，信意信手，不覺忉怛如許，雖若繁絮，亦出誠至之心，不敢以一言一字相欺，茍欺公，則是自欺耳。
又記得善財見最寂靜婆羅門，得誠語解脫，過去、現在、未來諸佛菩薩於阿耨菩提無已退、無現退、無當退，凡有所求，莫不成滿，皆由誠至所及也。公既與竹椅蒲團為侶，不異善財見最寂靜婆羅門。又發云門書，對諸圣遙禮而後遣，只要云門信許，此誠至之劇也。但相聽只如此做工夫，將來於阿耨菩提成滿無疑矣。
公處身富貴而不為富貴所折困，非夙植般若種智，焉能如是？但恐中忘此意，為利根聰明所障，以有所得心在前頓放，故不能於古人直截徑要處一刀兩段，直下休歇。此病非獨賢士大夫，久參衲子亦然，多不肯退步就省力處做工夫，只以聰明意識計較思量，向外馳求。乍聞知識向聰明意識思量計較外示以本分草料，多是當面蹉過，將謂從上古德有實法與人，如趙州放下著、云門須彌山之類是也。
巖頭曰：卻物為上，逐物為下。又曰：大統綱宗，要須識句。甚麼是句？百不思時喚作正句，亦云居頂，亦云得住，亦云歷歷，亦云惺惺，亦云恁麼時，將恁麼時等破一切是非，才恁麼便不恁麼，是句亦剗，非句亦剗，如一團火相似，觸著便燒，有甚麼向傍處？
今時士大夫多以思量計較為窟宅，聞恁麼說話，便道莫落空否？喻似舟未翻，先自跳下水去，此深可憐愍。近至江西見呂居仁，居仁留心此段因緣甚久，亦深有此病，渠豈不是聰明？宗杲嘗問之曰：公怕落空，能知怕者是空耶？是不空耶？試道看。渠佇思，欲計較祗對，當時便與一喝，至今茫然，討巴鼻不著。此蓋以求悟證之心在前頓放，自作障難，非干別事。
公試如此做工夫，日久月深，自然筑著磕著。若欲將心待悟，將心待休歇，從腳下參到彌勒下生，亦不能得悟，亦不能得休歇，轉加迷悶耳。
平田和尚曰：神光不昧，萬古徽猷，入此門來，莫存知解。又古德曰：此事不可以有心求，不可以無心得，不可以語言造，不可以寂默通。此是第一等入泥入水，老婆說話。往往參禪人只恁麼念過，殊不子細看是甚道理。若是個有筋骨底，聊聞舉著，直下將金剛王寶劍一截截斷此四路葛藤，則生死路頭亦斷，凡圣路頭亦斷，計較思量亦斷，得失是非亦斷。當人腳跟下凈倮倮，赤灑灑，沒可把，豈不快哉？豈不暢哉？
不見昔日灌谿和尚初參臨濟，濟見來，便下繩床，驀胸擒住，灌谿便云：領，領。濟知其已徹，即便推出，更無言句與之商量。當恁麼時，灌谿如何思量計較祗對得？古來幸有如此牓樣。如今人總不將為事，只為麤心。灌谿當初若有一點待悟、待證、待休歇底心在前時，莫道被擒住便悟，便是縛卻手腳，遶四天下拕一遭也不能得悟，也不能得休歇。
尋常計較安排底是識情，隨生死遷流底亦是識情，怕怖慞惶底亦是識情，而今參學之人不知是病，只管在許頭出頭沒，教中所謂隨識而行不隨智，以故昧卻本地風光，本來面目。
若或一時放得下，百不思量計較，忽然失腳蹋著鼻孔，即此識情便是真空妙智，更無別智可得。若別有所得，別有所證，則又卻不是也。如人迷時喚東作西，及至悟時，即西便是東，無別有東，此真空妙智與太虛空齊壽。
只這太虛空中還有一物礙得他否？雖不受一物礙，而不妨諸物於空中往來。此真空妙智亦然，生死、凡圣、垢染著一點不得。雖著不得，而不礙生死、凡圣於中往來。如此信得及，見得徹，方是個出生入死得大自在底漢，始與趙州放下著、云門須彌山，有少分相應；若信不及，放不下，卻請擔取一座須彌山到處行腳，遇明眼人，分明舉似，一笑。
老龐云：但愿空諸所有，切勿實諸所無。只了得這兩句，一生參學事畢。今時有一種剃頭外道，自眼不明，只管教人死獦狚地休去歇去。若如此休歇，到千佛出世，也休歇不得，轉使心頭迷悶耳。又教人隨緣管帶，忘情默照，照來照去，帶來帶去，轉加迷悶，無有了期，殊失祖師方便。錯指示人，教人一向虛生浪死，更教人是事莫管，但只恁麼歇去，歇得來情念不生，到恁麼時，不是冥然無知，直是惺惺歷歷，這般底更是毒害，瞎卻人眼，不是小事。
云門尋常見此輩，不把做人看待，彼既自眼不明，只管將冊子上語依樣教人。這個作麼生教得？若信著這般底，永劫參不得。云門尋常不是不教人坐禪，向靜處做工夫，此是應病與藥，實無恁麼指示人處。不見黃檗和尚云：我此禪宗從上相承以來，不曾教人求知求解，只云學道，早是接引之辭，然道亦不可學。情存學道，卻成迷道。道無方所，名大乘心。此心不在內外中間，實無方所。第一不得作知解，只是說汝而今情量處為道，情量若盡，心無方所。此道天真，本無名字，只為世人不識，迷在情中，所以諸佛出來說破此事，恐你不了，權立道名，不可守名而生解也。
前來所說瞎眼漢，錯指示人，皆是認魚目作明珠，守名而生解者；教人管帶，此是守目前監覺而生解者；教人硬休去歇去，此是守忘懷空寂而生解者；歇到無覺無知，如土木瓦石相似，當恁麼時，不是冥然無知，又是錯認方便解縛語而生解者；教人隨緣照顧，莫教惡覺現前，這個又是認著髑髏情識而生解者；教人但放曠任其自在，莫管生心動念，念起念滅，本無實體，若執為實，則生死心生矣，這個又是守自然體為究竟法而生解者。如上諸病，非干學道人事，皆由瞎眼宗師錯指示耳。公既清凈自居，存一片真實堅固向道之心，莫管工夫純一不純一，但莫於古人言句上只管如疊塔子相似，一層了又一層，枉用工夫，無有了期。但只存心於一處，無有不得底，時節因緣到來，自然筑著磕著，噴地省去耳。
不起一念，還有過也無？
云：須彌山。
一物不將來時如何？
云：放下著。
這疑不破，只在這參，更不必自生枝葉也。若信得云門及，但恁麼參，別無佛法指似人。若信不及，一任江北江南問王老，一狐疑了一狐疑。
細讀來書，乃知四威儀中無時間斷，不為公冗所奪。於急流中，常自猛省，殊不放逸。道心愈久愈堅固，深愜鄙懷。然世間塵勞，如火熾然，何時是了？正在鬧中，不得忘卻竹椅蒲團上事。平昔留心靜勝處，正要鬧中用。若鬧中不得力，卻似不曾在靜中做工夫一般。承有前緣駁雜今受此報之嘆，獨不敢聞命，若動此念，則障道矣。古德云：隨流認得性，無喜亦無憂。凈名云：譬如高原陸地不生蓮華，卑濕淤泥乃生此華。老胡云：真如不守自性，隨緣成就一切事法。又云：隨緣赴感靡不周，而常處此菩提座。豈欺人哉？
若以靜處為是，鬧處為非，則是壞世間相而求實相，離生滅而求寂滅。好靜惡鬧時正好著力，驀然鬧撞翻靜時消息，其力能勝竹椅蒲團上千萬億倍，但相聽，決不相誤。又承以老龐兩句為行住坐臥之銘箴，善不可加。若正鬧時生厭惡，則乃是自擾其心耳。若動念時，只以老龐兩句提撕，便是熱時一服清涼散也。
公具決定信，是大智慧人，久做靜中工夫，方敢說這般話，於他人分上則不可，若向業識茫茫增上慢人前如此說，乃是添他惡業擔子。禪門種種病痛，已具前書，不識曾子細理會否？
承諭外息諸緣，內心無喘，可以入道，是方便門。借方便門以入道則可，守方便而不舍則為病，誠如來語，山野讀之不勝歡喜踴躍之至。今諸方漆桶輩只為守方便而不舍，以實法指示人，以故瞎人眼不少，所以山野作辯邪正說以救之。
近世魔強法弱，以湛入合湛為究竟者，不可勝數；守方便不舍為宗師者，如麻似粟。山野近嘗與衲子輩舉此兩段，正如來書所說，不差一字，非左右留心般若中，念念不間斷，則不能洞曉從上諸圣諸異方便也。
公已捉著欛柄矣。既得欛柄在手，何慮不舍方便門而入道耶？但只如此做工夫，看經教并古人語錄，種種差別言句，亦只如此做工夫。如須彌山、放下著、狗子無佛性話、竹篦子話、一口吸盡西江水話、庭前柏樹子話，亦只如此做工夫，更不得別生異解，別求道理，別作伎倆也。公能向急流中時時自如此提掇，道業若不成就，則佛法無靈驗矣。記取！記取！
承夜夢焚香，入山僧之室甚從容，切不得作夢會，須知是真入室。不見舍利弗問須菩提：夢中說六波羅蜜與覺時同？別？
須菩提云：此義幽深，吾不能說，此會有彌勒大士，汝往彼問。咄！漏逗不少。
雪竇云：當時若不放過，隨後與一劄，誰名彌勒？誰是彌勒者？便見冰消瓦解。咄！雪竇亦漏逗不少。
或有人問：只如曾待制夜夢入云門之室，且道與覺時同？別？
云門即向他道：誰是入室者？誰是為入室者？誰是作夢者？誰是說夢者？誰是不作夢會者？誰是真入室者？咄！亦漏逗不少。
來書細讀數過，足見辦鐵石心，立決定志，不肯草草，但只如此崖到臘月三十日，亦能與閻家老子廝抵，更休說豁開頂門眼，握金剛王寶劍，坐毘盧頂上也。
宗杲嘗謂方外道友曰：今時學道之士，只求速效，不知錯了也。卻謂無事省緣，靜坐體究，為空過時光，不如看幾卷經，念幾聲佛，佛前多禮幾拜，懺悔平生所作底罪過，要免閻家老子手中鐵棒。此是愚人所為。
而今道家者流，全以妄想心，想日精月華，吞霞服氣，尚能留形住世，不被寒暑所逼，況回此心此念全在般若中耶？先圣明明有言：喻如太末蟲，處處皆泊，唯不能泊於火焰之上。眾生亦爾，處處能緣，唯不能緣於般若之上。茍念念不退初心，把自家心識緣世間塵勞底，回來抵在般若上，雖今生打未徹，臨命終時，定不為惡業所牽，流落惡道，來生出頭，隨我今生愿力，定在般若中現成受用。此是決定底事，無可疑者。
眾生界中事不著學，無始時來習得熟，路頭亦熟，自然取之左右逢其原，須著撥置。出世間學般若心，無始時來背違，乍聞知識說著，自然理會不得，須著立決定志，與之作頭抵，決不兩立。此處若入得深，彼處不著排遣，諸魔外道自然竄伏矣。生處放教熟，熟處放教生，政為此也。日用做工夫處捉著欛柄，漸覺省力時，便是得力處也。
邴近扣籌室，伏蒙激發蒙滯。忽有省入，顧惟根識暗鈍，平生學解盡落情見，一取一舍，如衣壞絮，行草棘中，適自纏繞。今一笑頓釋，欣幸可量，非大宗匠委曲垂慈，何以致此？
自到城中，著衣吃飯，抱子弄孫，色色仍舊，既亡拘滯之情，亦不作奇特之想，其余夙習舊障，亦稍輕微。臨別叮嚀之語，不敢忘也。重念始得入門，而大法未明，應機接物，觸事未能無礙，更望有以提誨，使卒有所至，庶無玷於法席矣！
示諭自到城中，著衣吃飯，抱子弄孫，色色仍舊，既亡拘滯之情，亦不作奇特之想，宿習舊障亦稍輕微，三復斯語，歡喜躍躍，此乃學佛之驗也。儻非過量大人，於一笑中百了千當，則不能知吾家果有不傳之妙。若不爾者，疑怒二字法門，盡未來際終不能壞。使太虛空為云門口，草木瓦石皆放光明助說道理，亦不柰何。方信此段因緣不可傳，不可學，須是自證自悟，自肯自休，方始徹頭。
公今一笑，頓亡所得，夫復何言？黃面老子曰：不取眾生所言說，一切有為虛妄事。雖復不依言語道，亦復不著無言說。來書所說，既亡拘滯之情，亦不作奇特之想，暗與黃面老子所言契合，即是說者名為佛說，離是說者即波旬說。
山野平昔有大誓愿，寧以此身代一切眾生受地獄苦，終不以此口將佛法以為人情，瞎一切人眼。公既到恁麼田地，自知此事不從人得，但且仍舊，更不須問大法明未明，應機礙不礙。若作是念，則不仍舊矣。承過夏後方可復出，甚愜病僧意。若更熱荒馳求不歇，則不相當也。
前日見公歡喜之甚，以故不敢說破，恐傷言語。今歡喜既定，方敢指出此事，極不容易，須生慙愧始得。往往利根上智者，得之不費力，遂生容易心，便不修行，多被目前境界奪將去，作主宰不得，日久月深，迷而不返，道力不能勝業力，魔得其便，定為魔所攝持，臨命終時亦不得力。千萬記取前日之語，理則頓悟乘悟并銷，事則漸除，因次第盡，行住坐臥切不可忘了。其余古人種種差別言句，皆不可以為實，然亦不可以為虛，久久純熟，自然默默契自本心矣，不必別求殊勝奇特也。
昔水潦和尚於采藤處問馬祖：如何是祖師西來意？
祖云：近前來，向你道。水潦才近前，馬祖攔胸一蹋蹋倒，水潦不覺起來拍手呵呵大笑。
祖曰：汝見個甚麼道理便笑？
水潦曰：百千法門，無量妙義，今日於一毛頭上盡底識得根源去。馬祖便不管他。
雪峰知鼓山緣熟，一日，忽然驀胸擒住曰：是甚麼？鼓山釋然了悟，了心便亡，唯微笑舉手搖曳而已。
雪峰曰：子作道理耶？
鼓山復搖手曰：和尚何道理之有？雪峰便休去。
蒙山道明禪師趁盧行者至大庾嶺奪衣鉢，盧公擲於石上曰：此衣表信，可力爭耶？任公將去。
明舉之不動，乃曰：我求法，非為衣鉢也，愿行者開示。
盧公曰：不思善，不思惡，正當恁麼時，那個是上座本來面目？
明當時大悟，通身汗流，泣淚作禮曰：上來密語密意外，還更有意旨否？
盧公曰：我今為汝說者，即非密意。汝若返照自己面目，密卻在汝邊。我若說得，即不密也。
以三尊宿三段因緣較公於一笑中釋然，優劣何如？請自斷看。還更別有奇特道理麼？若更別有，則卻似不曾釋然也。但知作佛，莫愁佛不解語。古來得道之士，自己既充足，推己之余，應機接物，如明鏡當臺，明珠在掌，胡來胡現，漢來漢現，非著意也。若著意，則有實法與人矣。
公欲大法明，應機無滯，但且仍舊不必問人，久久自點頭矣。臨行面稟之語，請書於座右，此外別無說，縱有說，於公分上盡成剩語矣。葛藤太多，姑置是事。
邴比蒙誨答，備悉深旨。邴自有驗者三：一、事無逆順，隨緣即應，不留胸中；二、宿習濃厚，不加排遣，自爾輕微；三、古人公案，舊所茫然，時復瞥地。此非自昧者，前書大法未明之語，蓋恐得少為足，當擴而充之，豈別求勝解耶？凈除現流，理則不無，敢不銘佩！
信後益增瞻仰，不識日來隨緣放曠，如意自在否？四威儀中，不為塵勞所勝否？寤寐二邊得一如否？於仍舊處無走作否？於生死心不相續否？但盡凡情，別無圣解。公既一笑豁開正眼，消息頓亡，得力不得力，如人飲水，冷煗自知矣。然日用之間，當依黃面老子所言，刳其正性，除其助因，違其現業，此乃了事漢，無方便中真方便，無修證中真修證，無取舍中真取舍也。
古德云：皮膚脫落盡，唯一真實在。又如栴檀繁柯脫落盡，唯真栴檀在。斯違現業，除助因，刳正性之極致也，公試思之！如此說話，於了事漢分上大似一柄臘月扇子，恐南地寒暄不常，也少不得一笑。