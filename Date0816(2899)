夫三寸之管，氣序不衰；一尺之表，朝陽可測。是知得其道者，豈遠乎哉？三觀，詣理之妙門，今明此義，故借為喻也。仰遐蹤，神功浩曠，求茲非遠，寄以一心，體之有源，總乎三智。若其假方便以致殊，會歸一道，寂然而雙照。況復發軫入不二之門，圓觀成十法之乘，兼用七義，義無不攝，非止凈名名顯，一部宗致，文意炳然。
今明三觀義，即為二意：一、先分別境智；二、正解釋。
一、先分別境智者，所觀之境，即十二因緣所生之法為境。大圣說此正因緣生法，為破外人說邪因緣生、無因緣生之邪僻也。正因緣生一切法者，無明因緣則生六道凡夫之法，若解因緣，則生四種圣人之法，故涅盤經云：因滅無明，即熾然菩提。
所言十二因緣者，即無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死也。言因緣者，有展轉感果，故名為因；互相由有，謂之為緣。
此約三世明十二支：初二過去，次八現在，後二未來。明此因緣有三種事：一、煩惱；二、業；三、苦。此三事互為因緣：煩惱，業因緣；業，苦因緣、苦苦因緣；苦，煩惱因緣。煩惱，業因緣；業，苦因緣；苦，苦因緣。是為展轉互為因緣。因緣相續，生二十五有。若知無明，不起取有，則三界生死皆息，三乘行人入涅盤之要道也。
問曰：佛開三乘，因緣是中乘觀，何得三乘通觀也？
答曰：經論赴緣不同，或如所問，如智度論云：十二因緣獨菩薩法。中論云：為鈍根聲聞說因緣生滅相，為利根菩薩說因緣不生滅相。如涅盤說：十二因緣有四種觀，下智聲聞，中智緣覺，上智菩薩，上上智佛。即是約十二因緣明四種境也。
今一家明義四諦既為四種，十二因緣亦為四種：一者、生滅十二因緣；二者、無生滅十二因緣；三者、無量十二因緣；四者、無作十二因緣。生滅、無生滅即為初觀之境，無量十二因緣為第二觀境，無作十二因緣為第三觀境。
今取中觀論偈四句判此義也：因緣所生即空之理，是第一觀境；因緣即假之理，是第二觀境；因緣即中之理，是第三觀境。
問曰：為當境自是境，為當由智故說境？
答曰：若言境自境，即是自性境；若言由智故說境，即是他性境；若言境智合說境，即是共生境，義有二過，謂自、他性。若言離智境故說境，即是無因緣而說境。從因緣說境尚不可得，何況無因緣而說境也？四句說智，其過亦然。
今中觀論所明諸法不自生，豈得說言由境故境，亦不從他生？豈得言由智故說境，亦不共生？豈得境智合故境，亦不無因生？豈得離境智故境？四句明智亦復如是。今四句檢境性不可得而說為境者，即是假境，假境是不思議境也。智亦如是，有無、因果、善惡、是非一切諸法類如此檢。若用此意研核，眾家解釋經論難免性義也。
問曰：若境自境，可是自性境。今待智故說境，何得是他性境也？
答曰：境既稱自，智豈非他？不待智他，那論境自？若待境自，智即是他，境自是但性，他即他性。自性之境不名假境，他性之境豈成假境？若非假境，即非不思議境也。智亦如是。
今明不思議境者，即是此經所明之境。不思議智者，即是此經所明之觀智。故金光明經散脂鬼神品云：我現見不可思議智境，不可思議智照。即其義也。
第二、正釋。三觀義，乃是入佛法之要門，多所關涉，今略明大意，開為七重：釋三觀名第一；辨三觀相第二；對智眼第三；會乘義第四；明攝法第五；釋成凈名義第六；釋此經文第七。用三觀釋此經一部義。
第一、釋三觀名者，三觀之名，出瓔珞經：一者、從假入空觀；二者、從空入假觀；三者、中道第一義觀。
所言從假入空觀者，無而虛設，目之為假，觀假知無名之入空；若觀諸法如幻如化，但有名字，即入真諦也。而說為二諦觀者，或就情智二諦，或約隨智二諦觀耳。
次釋從空入假觀者，若不住空，還入幻化，假名世諦，分別無滯也。而言平等者，若破一用一，不名平等。前觀知假非假，破假入空；次觀知空非空，破空入假。空假互破互用，名為平等也。
次釋中道觀者，中以不二為義，道以能通為目，照一實諦，虛通無滯，是中道觀也。故云：是二觀為方便道，因是二空觀，得入中道，雙照二諦，心心寂滅，自然流入薩婆若海。
此三通名觀者，觀以觀穿為義，亦是觀達為義，即是初心一念相應慧，是悟佛菩提智也。此經云：一念知一切法是坐道場，成就一切智故。大品經云：菩薩以一切種智知一切法也。法華經云：為一大事因緣，開佛知見，使得清凈也。涅盤經云：發心畢竟二不別，如是二心前心難。華嚴經云：破一微塵，出三千大千經卷也。即此經明入不二法門，不斷癡愛，住不思議解脫，不起滅定，現十法界身，度一切眾生也。此真觀因緣中道不生不生，證無作四實諦，是真一切種智，是真佛眼，見於佛性，住大涅盤。
問曰：何經論出此一心三觀？
答曰：上引諸經并證斯義，且釋具有明文。論自解三智一心中得，欲令易解，分屬三人。
問曰：如佛說三種智，其實一心中得，云何言欲以道慧具足道種慧乃至一切種智，當學般若波羅蜜？
答曰：是三種智，其實一心中得，今欲分別為人說，令易解故，作此次第耳。
復次，三智雖一心，而用智有異。譬如三相雖在一心，而相不同。今論謂三相譬一心三諦之理，謂相不同一心，三智照此三諦亦不濫也。若非求一心三觀，善巧修習相應，豈得一心證三智也？
第三對智眼、二智、四眼之別。雙照二諦，二諦理窮，即受種智、佛眼之名。
問曰：佛別教二諦，二諦只是二觀、二智、四眼，何得有三智、五眼耶？
答曰：若是含中入真，世諦守本即是通教二諦。從假入空觀，一切智，慧眼但見真空，不見不空；從真入假觀，道種智，法眼照俗；如前第三觀，種智，佛眼能見第一義不空，即是見佛性，住大涅盤。此即佛果不出二諦也。
復次，若將真含俗，中道諦守本為二者：初二觀，二智、四眼同照俗諦，俗諦有空、有也；第三觀，種智，佛眼悉照真諦，真諦即是佛性，見佛性故，住大涅盤。此亦佛果不出二諦也。