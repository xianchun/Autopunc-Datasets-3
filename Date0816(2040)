十方諸佛同音偏贊於彌陀，一切眾生秉志咸欣於安養。蓋由法藏發四十八愿海，無與等倫；釋迦演一十六觀門，最為妙行。利鈍兼濟，理事相修，莫非九品之正因，俱會三乘之良伴。翻傳綿歷，述作繼興，金璧爭輝，蘭菊各美。文富義博，誠讓於諸師；事顯理彰，無偕於今疏。以兩土之入道，判一代之能詮，純雜既分，源流不混。至若黜訛從正，去濫傳真，試觀往古之談，又非同日而語。但以夜光之寶，實愧於闇投；白雪之歌，難聞於俚耳。率情欺罔，信筆詆訶，雖群記之解紛，奈斯文之尚壅。每思及此，深疚于懷，故即斐然敢稱作者，采昔人之聞見，為後學之筌罤，不惑異端，勉修正觀，頓了是心是佛，共期上品上生。太虛可窮，此心罔極。時淳熙八年歲次辛丑夏安居日寓南湖之戒壇序云。
題號中，初釋題目，經題如下，疏文自解，或以能所、通別、華梵諸門料簡，可準作之，茲并不繁。義疏者，義，宜也。預取一經奧義，旁引三藏圣教，敷演厥旨，適協機宜故也。疏，疏也。疏決疑壅，披文見意，坦然明白故也。即以疏題，兼目於序，注以示之，余如常解。
撰號中，西湖隸錢唐郡城之西，實天下之勝概也，寺居其中。昔錢氏園苑嘗生紫芝，舍作佛祠，故稱靈芝。皇朝賜額，從本鴻臚，故稱為寺。釋，乃出家之姓氏。疏主錢唐人，俗姓唐，字湛如，號安忍子。住世傳道，盛績懿業備載塔銘行狀。春秋六十九，僧臘五十一。政和六年九月一日入滅，臨終面西，端坐而逝，建塔瘞全身于寺之西北隅。紹興辛酉，謚號大智律師戒光之塔。述，即撰也。
序引，初科對穢顯凈中，上四句，舉兩土依正以彰凈穢；是下四句，躡二方苦樂以勸忻厭；潮下四句，引圣凡典誥以為證信。初中，上二句明穢，下二句明凈。又并上句明依，下句明正。堪忍者，梵語娑婆，亦云索訶。悲華經云：是諸眾生忍受三毒及煩惱。故佛剎經有二義，初義同上，次云：菩薩成就忍辱，若人加害，悉能含忍。佛證無得者，亦本有故。乘權起用者，大悲益物故。顯居中，初句斷定法性土是究竟本覺果，人是究竟始覺，始本一合，無復分張。
仁下，引證。唯佛一人，且從修說。此土，指上法性也。二、應化土中，初、敘意；應下，列示。以法性土唯佛所居，所謂法身真國，乃據理體而說，隨機應物。現下，三土即從理體而起事用，事用非一，喻如微塵。約機收土，不出有三。初、實報土，應菩薩中，即是華藏世界，純諸菩薩所居，以觀實相，發真無漏，破無明，顯法性，故所感土名為實報。依正互融，色心交徹，亦名無障礙土。賢，即住、行、向。圣，即十地也。應二乘中，雖破見思，證方便道，未為究竟，故名方便土。未斷無明，亦名有余土。見思既盡，而生界外，不受胞胎分段之質，名法性身，故引智論雙證身土。法華云：我於余國作佛，更有異名。是人雖生滅度之想，入於涅盤，而於彼土求佛智慧，得聞是經。即今方便土也。
同居，見次科別示中，初句，總標。一下，別列。釋下，明二佛互現。然下，約正報簡異。言互現者，大論三十六云：當知釋迦文佛更有清凈國土如阿彌陀佛國，阿彌陀佛亦有不嚴凈國如釋迦文佛國。又三十八云：此間惡故，釋迦壽應短；余處好故，佛壽應長。涅盤二十二云：西方去此三十二河沙有無勝國，所有莊嚴如安樂世界，我於彼土出現於世。又鼓音王經云：阿彌陀佛，婆羅門種，其國號曰清泰，圣王所居，其城縱廣十千由旬。父名月上，母名殊勝妙顏，乃至魔王名曰無勝，亦有惡逆弟子名為調達等。簡異可見。
結顯中，上二句，明赴機不同；法下，約能所收束。蓋由上科總分二種，次於應化別示三土，乃是從本出末。今此復以二種用收諸土，乃是攝末歸本。又復特引楞嚴，以彰法性應化有所典據。初、引經；大下，次、正示。初二句，分配二種；應下二句，迭論相依。能下二句，結顯。大覺，是所是本，虛空，是能是末。又虛空為所為本，應化為能為末。在義易明，故云可見。點示中，初三句立定彌陀即應身，簡非法報，同居簡非三土，凈土簡非穢土。又下，復簡身土同名。今下，的取昔因以驗今果。如斯決擇，纖毫不濫，仍引光臺，用彰今意。