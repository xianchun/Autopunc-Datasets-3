達摩西來，不立文字，直指人心，以此慧燈，續佛慧命。到者里，唯證乃知非可測。見聞知覺，一點難容；才辨聰明，絲毫無涉。但將一句無義味話，似銀山鐵壁看去，一時不了閱一歲，一歲不了閱一紀，拚卻今生來生，與之抵對，久之久之，一時參破，萬有皆空，并此無義味話亦了不可得。樹頭果熟，因風墮地，五花八裂，地一聲，自然無著落處而知有著落在。
然此無義味話，本同兔角龜毛，豈為真寔？曰末後句，曰活句者，唯用以接引初機，千篇一律，正是敲門之瓦，意在門開。若持瓦不敲，唯向門前之遶，摩把玩，瓦不釋手，甚至謂人之瓦不良，謂己之瓦至美，張旗樹幟，為瓦交鋒，瓦戰彌深，去門愈遠，不曰狂徒，不可得也。
今之宗門，每以藏頭白，海頭黑、院主眉須墮落、掇退落菓棹之類，謂之末後句。蓋因先從解路推求，推到解路斷絕處，則強為末後句，翻成虛套實法也。更有以父母未生前本來面目、萬法歸一，一歸何處、念佛的是誰等為死句，以東山水上行、庭前柏樹子、唵啞吽、蘇嚕蘇嚕唎唎等為活句。蓋謂有字義可尋，則為死句；無字義可尋，則曰活句也。如此會取，則末後句尚未是初句，而活句已盡成死句矣。
水月輪，豈容撈漉？空中火聚，安可推排？果能化毒藥為醍醐，嚼金剛為香飯，腳跟著地，鼻孔撩天，自然知得祖師所言，無非末後句，無非活句，即至三藏十二分，亦無非末後句，無非活句。否則千七百則公案盡是死句，亦無一末後句。古德云：有句無句，如藤倚樹，樹倒藤枯，好一堆爛柴。
古人與麼老婆心切，明明道出，猶自不悟，不肯向藤樹爛柴中直下承當，體取活句，只管向有句無句邊分別初末，眾生顛倒，寔為可憐。甚至各立門庭，回護祖父，或乃當塲敗闕，嫉妒同參。揮剿情絕見之太阿鋒，爭情爭見；用療恚醫癡之甘露味，增恚增癡。不知轉得句圓，辨得機捷，與吾靈覺有何交涉？佛祖慧命豈其在斯？況此因緣，本同龜毛兔角，如曰勝，則有言亦勝，無言亦勝；如曰負，則一塲懡固負，便百轉不窮，愈見其負。豈得曰勝者活句，負者死句，勝者知末後句，負者不知末後句也？
朕二十余年來，於本分少得相應。於藩邸時，頗閱今時禪侶伎倆，大抵不過如是，嘗於此作游戲三昧。巍巍堂堂者，折其頭角；窈窈沈沈者，碎其窟窠。出泥牛於海心，載之片葉；驟玉麟於天上，控以單絲。機辨紛馳，遇者盡屈於句下。方之於古，朕實不後於人。然於所為本分相應者，何嘗於此有絲毫交涉耶？
為憫學人身住大圓覺塲而不得正悟，魔外滋繁，狂參益熾，故選錄從上古德專提向上之語，刊示藂林，以期燈傳無盡。而凡接引初機，及問答如流，機鋒迅利者，并不入選。又恐未經舉出，學人眼目不明，用是取其中不悞學者中止化城，有礙正知正見者，別錄一帙，以供隨喜。蓋古人既於無梯航處設茲梯航，朕即於無等次中分其等次。譬如虛空，方則空方，圓則空圓。朕以方還方，以圓還圓，而為分別。然而方空圓空，等是虛空，非因分別而有同異也。
是選也，譬如鼓瑟彈琴，敲金擊石，丹青書翰，詠月吟花，無非游戲三昧，可佐法喜禪悅，尚不得作楊葉止啼會云。至其中有數十則可入前集者，則以選閱指月錄等書之後，采輯教外別傳、禪宗正脉，其時前集已經刻成，難於按次添入，因即編之後集卷內。事出偶然，遂成別例。
石，忽遇九華；散百斛之小璣，間逢七采。發心參學，未妨引起疑情；明眼宗徒，不必逐條指出。譬如曾游龍藏，自然到眼立分；若其生長蓽門，且任目迷五色。爰識其緣起，俟學人自擇焉。
