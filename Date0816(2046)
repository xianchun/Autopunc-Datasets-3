七、釋觀眾生品二：初、釋品題二乘觀境，多涉於空；菩薩觀境，多涉於有。涉空既招自了之譏，涉有又墮為人之失，惟佛行道，空有從容，如曰無方便慧縛、有方便慧解、無慧方便縛、有慧方便解，方便豈非涉有？慧豈非涉空？則已備之前章也。文殊復慮滯言之賓未得歸一之旨，是故復有是問。維摩所答，則空有而兼到，中道而居。蓋有生可度，豈忘情於涉有？眾喻以觀，豈撥智以觀空？矧運真實之慈，廣破三十之弊，如是則生緣法緣而雙濟，無緣中道而獨翔。菩薩度生之道，過此不知所裁也。
二、釋經文二：初、正明觀生四：初、明所觀眾生二：初、文殊以云何觀眾生問爾時，文殊師利問維摩詰言：菩薩云何觀於眾生？
夫所度眾生，境也；菩薩觀之，觀也。不知菩薩云何觀之以行度脫，故有是問。
維摩詰言：譬如幻師見所幻人，菩薩觀眾生為若此。
肇公曰：幻師觀幻，知其非真，大士觀眾生有若此也。
如智者見水中月，如鏡中見其面像，如熱時焰，如呼聲響，如空中云，如水聚沫，如水上泡，如芭蕉堅，如電久住，如第五大，如第六陰，如第七情，如十三入，如十九界，菩薩觀眾生為若此。如無色界色，如焦榖芽，如須陀洹相實矣。
舍利弗言：不復以離婬、怒、癡為解脫乎？
此之疑問，承上章二義而起：一者、意謂：夫言者，心之表；心者，言之體。形曲影凹，其來舊矣。今也解脫必離三毒，豈不體當離而言亦當離？天女謂無離文字說解脫相，此則婬、怒、癡亦不須離。然則汝雖謂云可，而吾則未之可。茍緣本以尋末，則無離文字同歸乎不可，故舉此而反質之曰：不復離婬、怒、癡為解脫乎？二者、意謂：諸法者，法界之都稱；婬、怒、癡者，諸法之三法。舉總該別，亦其來舊矣。今云解脫即是諸法，豈不總即是，而別亦即是？若如天女謂一切諸法即是解脫，此則婬、怒、癡亦不須離。汝雖謂之可，而吾則未之可。若覽別以歸總，皆是解脫，同歸於不可，故舉此而反質之曰：不復離婬、怒、癡為解脫乎？
天曰：佛為增上慢人說離婬、怒、癡為解脫耳；若無增上慢者，佛說婬、怒、癡性即是解脫。
慢有七，增上慢其尤者也。夫增上法者，圣人所證之道果也。婬、怒、癡者，眾生修惡中之尤惡者也。不知修惡即性惡者，縱之則三毒熾然，奪之則視為仇寇，而增上圣人，自己觀之而得道，欲以此道覺斯民也。使人知修惡即性惡，性惡融通，無法不趣，任運攝得佛界性善，乃示現三毒，化度眾生。如華嚴婆須密女，以貪欲而作佛事；無厭足王，以瞋恚而作佛事；勝熱婆羅門，以邪見而作佛事。雖現三毒，而彌欲彌凈，彌殺彌慈，彌邪彌正，此增上圣人之法也。
今言增上慢者，所謂未得圣人法，謂得圣人法，不能於邪濟以獲正濟，而偏行邪濟；或初聞此經婬、怒、癡即是解脫；或聞無行經貪欲即是道，瞋恚亦復然，如是三法中，具一切佛法；或見華嚴三大圣人，以三毒而作佛事，謂我已悟圓頓法，已入圣人階，乃廣行貪欲，恣意殺生，入邪見稠林，執撥無斷見，自行教人，廣行非法，如是之人，乃增上慢人。佛鑒此機難可度脫，即為其嚴制戒律，令其誓斷三毒，明示因果，判其罪福，說貪欲為地獄之深因，瞋恚為餓鬼之捷徑，邪見必墮畜生，愚癡定落邪道。是以聞其教者，戒、定、慧三學以增明，佛、法、僧三寶而弘演，小機修此而證果，大根悟此而入道。佛為增慢人說斷婬、怒、癡而為解脫者，以此之不，則佛說婬、怒、癡即是解脫。前不云乎，不斷婬、怒、癡，亦不與居，明明格言，可不鑒諸！
二、一問答明無得無證二：初、身子問何得何證舍利弗言：善哉！善哉！天女！汝何所得，以何為證，辯乃如是？
肇公曰：善其所說，非己所及，故問得何道，證何果，辯乃如是乎？
二、天女答無得無證二：初、豎義天曰：我無得無證，故辯如是。
肇公曰：夫有礙之道，不能生無礙之辯；無礙之辯，必出于無礙之道。道有得有證者，必有所不得，有所不證。以大乘之道無得無證，故無所不得，無所不證。從此生辯，故無所不辯也。
所以者何？若有得有證者，則於佛法為增上慢。
道本天然，元無所得，謂有所得，不契大道，豈非增上慢乎？
觀解者，若但觀此心空、無相、無作，離言說即得，涉言說即不得，小乘解脫也。能觀心性，雖復即空，無有言說，而亦即假，即言說而本無言說，乃即文字而說解脫，乃至觀一念諸法與夫三毒皆是菩提，是為觀心真解脫義也。
三、一問答明三乘何所志求二：初、身子問舍利弗問天：汝於三乘，為何志求？
肇公曰：上直云無得無證，未知何乘，故復問也。
二、天女答二：初、明隨機化現天曰：以聲聞法化眾生故，我為聲聞；以因緣法化眾生故，我為辟支佛；以大悲法化眾生故，我為大乘。
生公曰：隨彼為之，我無定也。
二、明惟求佛乘五：初、立瞻卜華譬況其所以舍利弗！如人入瞻卜林，唯嗅瞻卜，不嗅余香。
瞻卜華，其香極盛，雖有諸華之香，皆為所奪，隱而不現；復能變諸華之香，以為瞻卜之香。
如是若入此室，但聞佛功德之香，不樂聞聲聞、辟支佛功德香也。
凈名寂光丈室，三德之香極為究竟，超勝余乘復能化余乘以為佛乘，咸使一切俱修佛乘，不復更修余乘也。
舍利弗！其有釋、梵、四天王、諸天、龍、鬼神等入此室者，聞斯上人講說正法，皆樂佛功德之香，發心而出。
舍利弗！吾止此室十有二年，初不聞說聲聞、辟支佛法，但聞菩薩大慈大悲不可思議諸佛之法。
肇公曰：上止室久近，欲生論端，故答以解脫；今言實年，以明所聞之不雜也。
燈曰：或問實年所指，始於何時，對曰應是佛轉法輪時，正當齊阿含初年，今為方等之初，彈偏折小之時也。
五、示此丈室八未曾有法三：初、總標舍利弗！此室常現八未曾有難得之法。
二、別出八：初、金色光照何等為八？此室常以金色光照，晝夜無異，不以日月所照為明，是為一未曾有難得之法；
此室入者，不為諸垢之所惱也，是為二未曾有難得之法；
此室常有釋、梵、四天王及他方菩薩來會不絕，是為三未曾有難得之法；
此室常說六波羅蜜不退轉法，是為四未曾有難得之法；
此室常作天人第一之樂，弦出無量法化之聲，是為五未曾有難得之法；
此室有四大藏，眾寶積滿，周窮濟乏，求得無盡，是為六未曾有難得之法；
此室釋迦牟尼佛、阿彌陀佛、阿閦佛、寶德、寶炎、寶月、寶嚴、難勝、師子響、一切利成，如是等十方無量諸佛，是上人念時，即皆為來，廣說諸佛秘要法藏，說已還去，是為七未曾有難得之法；
此室一切諸天嚴飾宮殿、諸佛凈土，皆於中現，是為八未曾有難得之法。
此八種殊勝功德，再往讀之，不無所表：初之二種，表常寂光土之體，金色光，體中照也；不為垢惱，體中寂也。後之六種，表常寂光之用，大乘來會，用能攝眾也；常說六度，應機說法也；常奏法樂，使修得常樂果也；寶藏周濟，攝物之心普也；諸佛說法，被其究竟也；現諸凈土，俾眾有依也。一期表報，體周用足矣。
觀解，觀根塵相對，一念心起，隨世出世間，必屬一界。每日之間，起若干念，現若干界，即是隨機化現。而此十界，了即空、假、中，惟一佛乘，無有余乘，即是惟求佛乘。入瞻卜林不嗅余香，如是則二六時中但聞佛法，具足大體大用，寂照雙融，亦即十二年中八未曾有難得之法也。
舍利弗！此室常現八未曾有難得之法，誰有見斯不思議事而復樂於聲聞法乎？
四、一問答明諸法無有定相四：初、身子問天何不轉女成男舍利弗言：汝何以不轉女身？
二、天女答求女相本不可得二：初、法說天曰：我從十二年來求女人相了不可得，當何所轉？
維摩示跡，為居士身，故可以天女為侍。跡居毗耶已十二年，則天女為侍，久近相齊，非曰爾許之年求女相，蓋以今之所難，反而求之，實無所得也。
或問曰：男女二相，果孰為勝劣？
答曰：如來之教，凡有二宗：一曰、立相宗，則以男身為勝，女身為劣。如法華八歲龍女，變為男子，無垢世界成佛，不以男為勝乎？二曰、破相宗，略如此經天女所答，本無男女之相，孰分勝與劣乎？如是論議，皆為如來示生欲界，就世相分別為男為女，要知佛道之中本無男女之相。如劫初人種，從光音天下，本無生熟二臟，何有水榖二道？既無二道，孰分男女二根？一自貪食地肥，展轉麤澀，欲去內滓，二道是生，以例西方安養蓮華化生不入胞胎，人皆相好，因知分男女相者。順鄙穢眾生以為之教也；若極樂世界，則破立俱無。
二、譬說三：初、以幻法變化問於身子譬如幻師化作幻女，若有人問何以不轉女身，是人為正問不？
舍利弗言：不也，幻無定相，當何所轉？
天曰：一切諸法亦復如是，無有定相，云何乃問不轉女身？
肇公曰：萬物如幻，無有定相，誰好誰丑，而欲轉之乎？
三、天好變轉以問身子六：初、問身子何以不轉女身即時天女以神通力變舍利弗，令如天女，天自化身如舍利弗，而問言：何以不轉女身？
舍利弗以天女像而答言：我今不知何轉而變為女身。
天曰：舍利弗！若能轉此女身，則一切女人亦當能轉。
如舍利弗非女而現女身，一切女人亦復如是，雖現女身而非女也。是故佛說：一切諸法，非男非女。
肇公曰：如舍利弗實非女，而今現是女像，眾女亦現是女像，實非女也。男女無定相，類己可知矣。
即時天女還攝神力，舍利弗身還復如故。天問舍利弗：女身色相，今何所在？舍利弗言：女身色相，無在無不在。
肇公曰：欲言有在，今見無相；欲言無在，向復有相。猶幻化無定，莫知所在也。
天曰：一切諸法亦復如是，無在無不在。夫無在無不在者，佛所說也。
夫無在無不在者，萬法自然之理也。法在人而不知悟。世有聰明睿智之士，衍為傳奇，藉八人而倏忽變為百千萬人，貴賤貧富，男女主仆，善善惡惡，離合悲歡，恩怨相酬，吉兇昭應，合古今於旦暮，集楚漢於片場，真令涕泗交流，擊節撫掌，調應偶會，曾無執著。此可以取譬無在無不在也。然猶實有人焉，不無情也，未若巧幻之師幻作男女，無而倏有，有而倏無，無情無念，非色非聲，此固無在無不在矣。然而又不如今之天女，神變無方。身子小乘，位居上圣，具神通力，能變化者，而反為其所變，使非男者為男，非女者為女，都無移易，不覺不知，此真無在無不在者也。以況諸法，莫不如斯，不可以情求，但當以理悟也。
觀解，觀一心諸法，本無一物可得，即是女相；雖不可得，而性具昭然，即是男相；寂而常照，則女無女相；照而常寂，則男無男相；寂寂惺惺，是不妨女變為男；惺惺寂寂，是不妨男變為女。是則一心諸法無在無不在也。
五、一問答明無沒無生四：初、問沒此何生舍利弗問天：汝於此沒，當生何所？
身子知天女變化無方，既應生於此，必應生於彼，不知沒此丈室當復何生？
天曰：佛化所生，吾如彼生。
吾之所化，同於佛化。
曰：佛化所生，非沒生也。
天曰：眾生猶然，無沒生也。
此章問答，正欲明一切眾生與一切諸法皆無生無沒，第小乘未悟者，惟知佛果無沒無生，不知佛果所證第證眾生之理性耳。是故，舍利弗以果弊因，曰：佛化所生，非沒生耶？天女直破其執，曰：眾生猶然，無沒生也。
觀解，觀心諸法，常住妙明，不動周圓，本無生滅，亦無去來，是為無沒無生。
六、一問答明大道不可得九：初、身子問久如當得大道舍利弗問天：汝久如當得阿耨多羅三藐三菩提？
身子問意，謂天女雖具妙辨神通，尚居菩薩因位，因必得果，未知久如，是故問之。
二、天女答汝還為凡夫，我當得道天曰：如舍利弗還為凡夫，我乃當成阿耨多羅三藐三菩提。
三、身子答我還為凡夫，無有是理舍利弗言：我作凡夫，無有是處。
天曰：我得阿耨多羅三藐三菩提，亦無是處。所以者何？菩提無住處，是故無有得者。
凡世間之物，有相而後有住處，有住處而後有所得。菩提既無相，安有住處，而云可得耶？
舍利弗言：今諸佛得阿耨多羅三藐三菩提，已得、當得，如河沙，皆謂何乎？
天曰：皆以世俗文字數故，說有三世，非謂菩提有去、來、今。
佛法有二種：一、真實諦，即菩提是也。豎窮橫徹，三世之所不能遷。一、世俗諦，即諸法是也。凡夫以世俗眼，見有去來，佛順凡夫，示現得道，故有去、來、今。
天曰：舍利弗！汝得阿羅漢道耶？
天謂無論菩提大道，即汝所證小果，有得不耶？
曰：無所得故而得。
天曰：諸佛菩薩亦復如是，無所得故而得。
以小證大，無得可知。
觀解，觀一念心，即常住真心。以即空故，在無所得；以即假故，亦云可得；空假相即，則無得而得，得而無得。
爾時，維摩詰語舍利弗：是天女已曾供養九十二億諸佛，已能游戲菩薩神通，所愿具足，得無生忍，住不退轉，以本愿故，隨意能現，教化眾生。
無生忍位，別在初地，圓在初住，三種不退，乃念不退也。論此章文勢，非氣類所能得收，應齊天女散華來，立為天女問答品可也。蓋經之品第是譯人安，即失其義次，亦未可知。竊原天女問答，文辭浩汗，義理精微，其間顯發，大略有三：一彰維摩所證微妙，一彰方丈所寓深玄，一彰己證辯才無礙。總是此經彈偏斥小、嘆大褒圓之正宗也。