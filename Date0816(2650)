智旭，字蕅益，姓鍾，吳縣人。父持白衣大悲咒，夢大士送子而生旭。少以圣學自任，著書辟佛，凡數千言。及閱云棲竹窗隨筆，乃焚所著論。年二十，讀地藏本愿經，發出世志，日誦佛名。天啟元年，年二十四，聽一法師講經，疑情忽發，用心參究，已而豁然，尋掩關於吳江。遇疾且殆，始一意求生凈土。疾少閑，結壇持往生咒七日。說偈曰：
稽首無量壽，拔業障根本，觀世音勢至，海眾菩薩僧。
我迷本智光，妄墮輪回苦，曠劫不暫停，無救無歸趣。
劣得此人身，仍遭劫濁亂，雖復預僧倫，未入法流水。
目擊法輪壞，欲挽力未能，良由無始世，不植勝善根。
今以決定心，求生極樂土，乘我本誓船，廣度沈淪眾。
我若不往生，不能滿所愿，是故於娑婆，畢定應舍離。
猶如被溺人，先求疾到岸，乃以方便力，悉拯暴流人。
我以至誠心，深心回向心，然臂香三炷，結一七凈壇，
專持往生咒，惟除食睡時，以此功德力，求決生安養。
我若退初心，不向西方者，寧即墮泥犁，令疾生改悔。
誓不戀人天，及以無為處，仰愿大威神，力無畏不共，
三寶無邊德，加被智旭等，折伏使不退，攝受令增長。
其後歷住溫陵、漳州、石城、晟溪、長水、新安，廣宏臺教，而歸老於靈峰。時諸方禪者，多以凈土為權教，遇念佛人，必令參究誰字。旭獨謂持名一法即是圓頓心宗。
有卓左車者，嘗設問言：如何是念佛門中向上一路？如何得離四句絕百非？如何是念佛人最後極則？如何是淆譌處腦後一鎚？冀和尚將向來自性彌陀、唯心凈土等語，撇向一邊，親見如來境界，快說一番，震動大千世界。
旭答言：向上一著，非禪非凈，即禪即凈。才言參究，已是曲為下根。果大丈夫，自應諦信是心作佛，是心是佛。設一念與佛有隔，不名念佛三昧。若念念與佛無間，何勞更問阿誰？凈土極則事，無念外之佛為念所念，無佛外之念能念於佛。正下手時，便不落四句百非，通身拶入，但見阿彌陀佛一毛孔光，即見十方無量諸佛。但生西方極樂一佛國土，即生十方諸佛凈土。此是向上一路。
若舍現前彌陀，別言自性彌陀，舍西方凈土，別言唯心凈土，此是淆譌公案。經云：三賢十圣住果報，唯佛一人居凈土。此是腦後一鎚。但能深信此門，依信起愿，依愿起行，則念念流出無量如來，遍作十方微塵國土，轉大法輪，照古照今，非為分外，何止震動大千世界？
又嘗示人云：夫念佛法門，別無奇特，只是深信力行為要耳。佛云：若人但念彌陀佛，是名無上深妙禪。天臺云：四種三昧，同名念佛。念佛三昧，名為三昧中王。
云棲云：一句阿彌陀佛，該羅八教，圓攝五宗。可惜如今人將念佛看做淺近勾當，謂愚夫愚婦工夫。所以信既不深，行亦不力，終日悠悠，凈功莫克。或有巧設方便，欲深明此念佛三昧者，動以參究誰字為向上。殊不知一念現前之心，本自離句絕非，不消作意離絕。即現前一句所念之佛，亦本超情離見，何勞說妙說玄？只貴信得及，守得穩，直下念去，或晝夜十萬，或五萬、三萬，以決定不缺為準，畢此一生，誓無變改。而不得往生者，三世諸佛便為誑語。一得往生，則永無退轉，種種法門悉得現前。切忌今日張三，明日李四。遇著教下人，又思尋章摘句；遇著宗門人，又思參究問答；遇著持律人，又思搭衣用鉢。此則頭不了，帳不清。豈知念得阿彌陀佛熟，三藏十二部極則教理都在許，千七百公案向上機關亦在許，三千威儀、八萬細行、三聚凈戒亦在許。真能念佛，放下身心世界，即大布施；真能念佛，不復起貪嗔癡，即大持戒；真能念佛，不計是非人我，即大忍辱；真能念佛，不稍間斷夾雜，即大精進；真能念佛，不妄想馳逐，即大禪定；真能念佛，不為他岐所惑，即大智慧。試自簡點，若於身心世界猶未放下，貪嗔癡念猶自現起，是非人我猶自掛懷，間斷夾雜猶未除盡，妄想馳逐猶未永滅，種種他岐猶能惑志，便不名為真念佛也。要到一心不亂境界，亦無他術，最初下手，須用數珠記得分明，刻定謀程決定無缺，久久純熟，不念自念，然後記數亦得，不記數亦得。若初心便要說好看話，要不著相，要學圓融自在，總是信不深，行不力。饒你講得十二分教，下得千七百公案，皆是生死岸邊事，臨命終時，決然用不著。
順治十年冬，有疾，遺命闍維後，屑骨和粉，分施禽魚，結西方緣。明年正月二十一日晨起，病良已。午刻，趺坐繩床，向西舉手而逝。年五十七。既寂二年，如法闍維。啟龕，發長覆耳，面如生，門人不忍從遺命，收其骨，塔於靈峰。
如會，號妙圓，姓譚，順天人。少斷肉。二十九歲出家，誓行頭陀，脅不著席，前後共然六指，以懺宿業，煉頂燒臂無算。初至南方，唯事苦行，後為道侶所感發，一心念佛，遂得豁忘身世。見一切緇素，不作寒溫語，誨人必猛厲懇切。單己獨行，不蓄長物，夏棄冬衣，冬盡舍夏。嘗在水草庵，謂劉道澂曰：一心念佛，專求上品上生，便是向上第一義。子等他日方信此言。
順治五年秋，過淮安清江浦，眾共留之。未幾，以一衲贈萬德庵主人，且囑之曰：吾不久將去，特一事相托。主人曰：和尚方來，何遽言去？曰：西方去耳。可以遺身付江流中，普與魚蟲結凈土緣。主人辭不敢，會曰：然則茶毗後，以骨和面粉，為我結緣，何如？主人曰：諾。因命購大燭好香。眾莫測其意。十月十九日，夜四鼓，大呼主人曰：速啟大門！燒香然燭。主人然燭竟，視之，寂然坐逝矣，遠近聞異香。遵遺命，茶毗粉骨送之江。年七十一。
大勍，字沖符，姓邊，紹興諸暨人。髫年，出家於邑之大雄寺。及長，聞云棲聲教，因渡江禮焉。機緣契合，遂傾心凈土。晚年，憩錫大善禪堂。雅好華嚴，日誦一函。著懷凈土詩一百八首。今錄其四首：
一云：佛種從緣起大機，吾今活計掩吾扉，身輕煉得同仙鶴，極樂橫橫一直飛。
一云：自笑山僧不奈何，乾坤浪蕩熱心多，逢人要說西方話，指示明明一剎那。
一云：苦盡甘來屆晚年，佛聲念徹齒流泉，金臺少見庭槐兆，再著精勤勿怨天。
一云：兀然起念念伽婆，平地無風自作波，念念消歸無念處，豈知無念亦為多？
順治六年十一月，示疾，親書封龕記對，屬諸後事。至期起坐，著凈衣，面西稱阿彌陀佛而逝。
大真，號新伊，姓周，常德武陵人。在襁褓中，即能合掌稱南無佛陀。逮就外傅，不伍群兒，聚沙畫地為佛塔，或趺坐觀鼻。九歲，詣蓮居紹覺師受歸戒，遂依座下。十五薙發，二十入云棲，受具戒。真父母先後禮紹覺師出家。真就養無方，數十年如一日。師歿，真主蓮居，著唯識合響，兼授金剛寶戒，建大悲壇，兼修事理二懺。年七十一，秋示微疾，集居士弟子，囑以護持正法。越七日，沐浴更衣，趺坐持珠，與眾同稱佛號。頃之，聲息俱寂，鼻垂玉筯過尺許，踰時頂猶熱。先是優婆塞周氏夢天樂迎真西逝，急偕戚屬數人來受皈戒。庵主道聲預以元日夢真坐蓮臺上云。
道樞，仁和人。通天臺教，篤志凈業，不親世緣。順治十二年，夢偕神僧登玉屏峰頂。明年六月，微疾。二十六日，蚤起，語眾曰：吾夜夢神僧來迓，豈即昔之登玉屏峰者邪！人靜時，忽見幡蓋盈空，蓮華布地，即趺坐合掌，朗誦法華經題七遍，唱阿彌陀佛百余聲，安詳而逝，顏色不變，龕幾間，異香郁然。
崇文，不詳其所出。受業云棲宏公之門人。住常熟南洙邨靜室。雙目失明，乃專心念佛。夜每登座施瑜伽食，三年不輟。順治十五年三月十四日，遣其徒行先報城中緇素曰：明日當西歸，特遣告別。明日凌晨，眾集，凡三十余人。文坐於床，命其徒誦彌陀經一卷，誦畢入寂，室中香氣，三日不散。
具宗，常州無錫人。講天臺止觀，修念佛三昧，誨人不倦。順治十六年，示疾，具湯沐浴，著一履，誦彌陀經畢，唱佛十聲，大書八字云：廓落靈虛，無往來處。擲筆而逝。趺坐三日，顏色不變。
讀體，字見月，姓許，其先江南句容人。從軍滇黔，以功襲指揮使，遂家於楚雄。體不欲襲官，去之劍州赤宕巖，修真三載。一日，遇老僧授以華嚴經，披閱大悟，遂出家。受具戒於三昧光律師。三昧主寶華山，將示寂，授以衣鉢，為寶華第二代祖。靜修般舟三昧，不坐不臥，不依倚，晝夜壁立者九十日。四方緇素，翕然歸附，南北禮請開戒者，無虛月。一日，示微疾，曰：勿進湯藥，後七日吾當行矣。至期，寂然而逝。年七十九。茶毗，見蓮華、佛相騰於火中，獲五色舍利升余。
林谷，紹興人。住羅山之西南，破衲麻鞋，唯勸人念佛。一日，見白云中有佛來迎，遂化去。土人名其庵曰白云。
萬緣，姓喬，湖州長興人。為人愚鈍，人詈之，弗嗔也；譽之，弗喜也。專持佛號數十年。康熙二年七月，忽自縛草龕。有殷任之者，與緣善，謂曰：師既縛龕，我往蘇賣茶歸，當為置褥。緣曰：承汝好心，恐不及待耳。至九月一日，微疾，但飲白水。至六日方午，自入草龕，趺坐而逝。
勝慈，字與樂，姓楊，滁州北譙人。出家雞鳴寺。年十四，謁西竺大師，學唯識論，未契。時碧空大師講法華經於師子窟，慈往依焉。嘗以生死大事啟發二親，二親感悟，俱出家。年二十九，西竺以衣鉢付之。明年，主雞鳴寺。後居上乘庵，唯以凈土為歸。未幾，示疾。臨終，謂母氏曰：彌陀舟航，能渡苦海。言訖而逝，時康熙二年十二月七日也。年五十七。
成時，號堅密，姓吳，徽州歙縣人。少為諸生。年二十八，出家，於禪教二宗參訪略遍。及見蕅益法師，遂終身依止，卒傳其道。歙人延時居仰山，山中猛獸皆馴伏。自撰齋天法儀，感天神現身，人多見者。後往江寧，駐錫天界半峰，宏靈峰之遺教。勤修凈業，日有定課，雖甚寒暑不少懈。刻凈土十要，為之序，以暢其旨。其文曰：
凈土法門者何？法界緣起也。何謂法界？吾人現前一念之心，不唯非塊然，亦復非倏爾。才有能起，即屬所緣，非能緣者。不得已，強名之曰無相。然虛空兔角，亦受無相之名。而虛空有表顯相，兔角有斷無相，非真無相。又不得已，強名此無相曰真。唯其無相而真，故十方三世依正色心，自他凡圣等法，皆在我現前一念無相真心中炳然齊現。心無相而真，從心所現一切諸法，莫不無相而真。是故於中隨拈一毫末，一一皆具十方三世依正色心，自他凡圣等法，而無余欠。乃至一欬一掉，一名一字，罔非自心之全體大用。而欬掉名字之外，更無一法可得。此所謂法界也。
何謂法界緣起？圣凡皆此法界，非麤妙，無減增，不涉生死，不干迷悟。而悟順法界故，出生二種涅盤；迷逆法界故，妄現二種生死。迷逆生死，法界宛然。無奈眾生從未悟故，終不能了。諸佛菩薩愍之，從一真法界起種種因緣，世出世間事類無算。一介螻螘，萬圣互援。神力既同，慈心亦等。而眾生迷逆妄故，受化不齊。於諸佛菩薩平等光中，有有緣、無緣及緣中淺深久近之異。緣分差等，化辨從違。若或無緣，徒勞引領。此所謂法界緣起也。
是故建化門中，只論系珠一義，如法華妙典，廣談宿因，先圣以四釋闡明嗥之慘；煎熬盤，誰聞苦痛之聲？冰凍始凝，狀似青蓮蕊結；血肉既裂，身如紅藕華開。一夜死生，地下每經萬遍；片時苦痛，人間已過百年。頻煩獄卒疲勞，誰信閻翁教誡？受時知苦，雖悔恨以何追？脫已還忘，其作業也如故。心無常主，類商賈而處處奔馳；身無定形，似房屋而頻頹遷徙。大千塵點，難窮往返之身；四海波濤，孰計別離之淚？峨峨積骨，過彼崇山；莽莽橫尸，多於大地。向使不聞佛語，此事誰見誰聞？未睹佛經，此理寧知寧覺？其或依前貪戀，仍舊癡迷，祗恐萬劫千生，一錯百錯。人身難得而易失，良時易往而難追。道路冥冥，別離長久，三涂惡報，還自受之，痛不可言，誰當相代？故宜斷生死流，出愛慾海，自他兼濟，彼岸同登，曠劫殊勳，在此一舉，是為發菩提心第六因緣也。
云何尊重己靈？謂我現前一心，直下與釋迦如來無二無別，云何世尊無量劫來，早成正覺，而我等昏迷顛倒，猶是凡夫？又我世尊具有無量神通智慧，功德莊嚴，而我等但有無量業系煩惱，生死纏縛。心性是一，迷悟天淵。譬如無價寶珠，沒在淤泥，視同瓦礫，不加愛重。故宜以無量善法，對治煩惱，修德有功，性德方顯，如珠被濯，懸在高幢，洞達光明，映蔽一切，可謂不孤佛化，不負己靈，是為發菩提心第七因緣也。
云何懺悔業障？經言犯一吉羅，如四天王壽五百歲墮泥犁中。吉羅小罪尚獲此報，何況重罪，其報難言。今我等日用之中，一舉一動，違戒律，一飡一水，頻犯尸羅。一日所犯，亦應無量，何況終身歷劫所起之罪，更不可言矣。且以五戒言之，十人九犯，少露多藏。五戒名為優婆塞戒，尚不具足，何況沙彌、比邱、菩薩等戒，又不必言矣。若非自愍愍他，自傷傷他，身口并切，聲淚俱下，普與眾生求哀懺悔，則千生萬劫惡報難逃，是為發菩提心第八因緣也。
云何求生凈土？謂在此土修行，其進道也難；彼土往生，其成佛也易。易故一生可致，難故累劫未成。是以往圣前賢，人人趣向；千經萬論，處處指歸。末世修行，無越於此。然經稱少善不生，多福乃致。言多福，莫若執持名號；言多善，莫若發廣大心。暫持圣號，勝於布施百年；一發大心，超過修行歷劫。蓋念佛本期作佛，大心不發，則雖念奚為？發心原為修行，凈土不生，則雖發易退。下菩提種，耕以念佛之犁，道果自然增長；乘大愿船，入於凈土之海，西方決定往生。是為發菩提心第九因緣也。
云何令正法久住？謂我世尊無量劫來，為我等故，修菩提道，難行能行，難忍能忍，因圓果滿，遂致成佛。既成佛已，化緣周訖，入於涅盤。正法、像法，皆已滅盡，僅存末法，有教無人，邪正不分，是非莫辨，競爭人我，盡逐利名，不知佛是何人？法是何義？僧是何名？衰殘至此，殆不忍言。每一思及，不覺淚下。我為佛子，不能報恩，內無益於己，外無益於人，生無益於時，死無益於後，極重罪人，非我而誰？由是痛不可忍，計無所出，頓忘鄙陋，忽發大心。偕諸善友，同到道場，述為懺摩，逢茲法會。發四十八之大愿，愿愿度生；期百千劫之深心，心心作佛。畢此一形，誓歸安養。既登九品，回入娑婆，俾得佛日重輝，法門再闡，僧海澄清於此界，人民被化於東方，劫運為之更延，正法得以久住，此則區區真實苦心，是為發菩提心第十因緣也。
如是十緣備識，八法周知，趣向有門，開發有地。唯愿大眾，愍我愚誠，憐我苦志，同立此愿，同發是心，未發者令發，已發者增長，已增長者今令相續。勿畏難而退怯，勿視易而輕浮，勿欲速而不久長，勿懈怠而無勇猛，勿因愚鈍而一向無心，勿以根淺而自鄙無分。譬如種樹，種久則根淺而日深；又如磨刀，磨久則刀鈍而成利。豈其因淺勿種，任其自枯；因鈍弗磨，置之無用。
又若以修行為苦，則不知懈怠尤苦。修行則勤勞暫時，安樂永劫；懈怠則偷安一世，受苦多生。況乎以凈土為舟航，則何愁退轉？又得無生為忍力，則何慮艱難？勿言一念輕微，勿謂虛愿無益，心真則事實，愿廣則行深。虛空非大，心王為大；金剛非堅，愿力最堅。大眾誠能不棄我語，則菩提眷屬從此聯姻，蓮社宗盟自今締好。所愿同生凈土，同見彌陀，同化眾生，同成正覺。
晚居杭州僊林寺。雍正七年，結蓮社，為文誓眾，以畢命為期。判日課為二十分：十分持名，九分作觀，一分禮懺。其示禪者念佛偈曰：
一句彌陀，頭則公案，無別商量，直下便判。
如大火聚，觸之則燒；如太阿劍，攖之則爛。
八萬四千法藏，六字全收；千七百只葛藤，一刀齊斷。
任他佛不喜聞，我自心心憶念。請君不必多言，只要一心不亂。
十一年臘月八日，告弟子曰：明年四月，吾其去矣。遂掩關一室，日課佛名十萬聲。明年四月十二日，告眾曰：月朔以來，再見西方三圣，其將往生乎！遂書偈辭眾。明日斷食飲，斂目危坐。五更，具浴更衣。十四日將午，面西寂然。送者麇至，忽張目曰：吾去即來。生死事大，各自凈心念佛可矣。合掌連稱佛名，遂逝。年四十九。
明悟，字丙元，黃州人。早歲出家仁壽庵，受戒歸元寺。遍參諸方，了悟心法，受囑於皋亭佛日寺璿監和尚。歷主吳江長慶、蘇州珠明、石門崇慶、皋亭佛日諸寺，而歸老於蘇之龍興。晚而精修凈業，晝夜無間。
乾隆十七年正月九日，寺中齋天，悟語眾曰：諸公好住，吾於上元前當去矣。至十四日，作偈曰：
山僧年望七，諸緣事已畢。
自入涅盤門，不露真消息。
遂取湯盥沐易衣，命眾稱佛名，至午而寂。年六十九。
德峻，字廣聞，一字蒼巖，蘇州人。出家於城中妙隱庵，遍參諸方，承曹洞宗，住杭州回龍真寂寺。歸而閉關盤溪小靈隱，先後數年，精修凈業，定中兩度見佛。出關，遂造丈六彌陀像，刻凈土或問，導人念佛。時赴眾請，演瑜伽焰口，屢有徵應。所得施，未嘗啟封，每出所藏，廣修佛事。
乾隆二十八年九月，微示喘疾，召諸學徒，環稱佛名者七日。其日午後，命眾詣殿焚香，沐浴易衣，端坐稱佛名而逝。年八十五。
聞言，字超然，姓費，嘉興桐鄉人。幼不喜茹葷，好跏趺坐。七歲，入靈隱山只園庵出家。為人淳樸。受具於云林寺碩揆志禪師，朝夕提策，言曰：某甲鈍根，不善參究，唯知念佛耳。師曰：念佛亦可了生死。言依教奉行，精嚴戒律，二六時中，唯持佛名，弗問他事。
乾隆二年六月二日，忽召徒眾，謂曰：我行矣，汝等念佛送我。即說偈曰：
吾年七十七，世緣俱已畢，
坐斷兩頭關，得個真消息。
且道如何是真消息聻？
合掌端坐而逝。
道徹，錢塘人。出家於半山嶺安隱寺。初參崇福高旻諸老師，發明本有。已而專修凈業，居杭州北門外四十里打飯橋文殊庵中，結期閉關，室無長物，唯一幾一單而已。甫數日得疾，困甚，自奮曰：念佛正為生死，奈何以病輟邪！持佛名益切，俄而金光照室，光中佛為摩頂，病霍然愈。遂得念佛三昧，行住坐臥，了無異念。
如是三年，以三月望出關，升坐說法畢，謂眾曰：吾將以七月望後西歸，汝等可來送。及期，眾咸集，徹方設盂蘭盆會。眾至，理前語，徹曰：有之，可止少待。明日，延所善崇福僧，屬以庵中住持。又明日，設齋別眾。方午入龕，瞑坐而逝。頃之復蘇，謂眾曰：與諸君遠別，可無一言。娑婆之苦，不可說不可說；極樂之樂，不可說不可說。倘蒙記憶，但念阿彌陀佛，不久當相見。錯過此生，輪轉長夜。痛哉！痛哉！語訖而逝。年四十八。事在乾隆十九年。
成注，字杲徹，姓郭，徐州銅山人。少出家。年二十，受具戒於寶華山。遍參諸山，嗣法於天童石吼徹公，已而專修凈業。乾隆十二年，住蘇州獅林寺。上南巡，幸其寺，勅名畫禪。日率眾四會唱佛名，往往燭跋香燼，眾一一退散，注佛聲不絕也。時應眾請演瑜伽焰口，所得施，輒付監院，充修造費。未幾，堂廡煥然，日恢其舊。中夜修大悲懺法，脅不至席。一日，方持佛名，木魚墮地，忽有省。自是信口說偈，若夙習者。
嘗示眾云：腳踏無生路，四面何回互？推出眾人前，分明絕舉揚。本來真面目，萬事皆具足。觸著與磕著，處處超佛祖。更有念佛親，西方勝境真。蓮胎保養處，不隔一毫塵。若人達此意，不勞向外尋。業識消磨盡，往生即此心。華開親見佛，萬象盡回春。見居士問法者，輒曰：娑婆苦，盍從我西方去乎？三十四年四月，下痢，臥病頃之。一日，召侍者曰：扶我起坐。索橘餅湯飲之，正念而逝。年七十三。
了庵，不詳其所出。游歷叢林，參究甚切，晚修凈業。至漢口，安單棲隱寺。居人嚴氏買園奉之。頃之得疾，謂嚴氏曰：可歸我江南。嚴氏具舟，送至金山，復歸江寧某寺。一日，積薪於庭，坐其上，連稱阿彌陀佛，召眾舉火，眾莫應；促之，或授以炷香，取向鼻間吹之，火從鼻出，然面門，肉片片落，唱佛聲不絕，而火益熾。隱隱聞佛聲向空西邁，頃之乃寂。遺令其徒磨骨為粉，飼江魚，結凈土緣，其徒從之。
實定，字聞學，姓張，松江上海人。年二十余，出家天臺萬年寺，遍參諸方，發明心要。尋主天目禪原寺。晚至蘇州，住文星閣。嘗言達本之人，功未齊於諸圣。得生凈土，果行方圓。故常提唱念佛法門，著凈土詩一百八首。
又言諸佛法身，含裹十方世界。經云：云何是中更容他物？直是超諸限量，迥絕去來，是心作佛，是心是佛，念念佛出世，念念佛滅度，念念無生，念念往生，頭頭上明，物物上顯，都盧是一句阿彌陀佛，方是真實念佛人也。
乾隆四十二年，歸江陰香山寺。十二月，有疾。明年正月三日，病七日矣，向晨，謂弟子曰：何日立春？曰：後四日。復問：今日是何日？曰：甲子。定曰：今日好。遂起坐，囑後事畢，就枕臥。至黃昏，起呼眾至，命具湯洗手者再，連稱阿彌陀佛。眾請說偈，口占曰：
繼祖傳燈接虛響，開堂說法鬼打鑼。
鼻孔今朝拈正了，蓮華池上見彌陀。
偈畢寂然，眾呼之，逝矣。年六十七。
法嗣際會，字旅亭，亦修念佛三昧。臨終作偈別眾，吉祥而逝。
實圓，松江人。少有出世志。年十八、九，父母將為娶妻有日矣，夜走一寺，求主僧為剃發已，遂之寶華山受具戒。其家控僧於官，官遣僧跡之，圓以僧服還，曰：吾發已除矣，無及也。其父母閉之一室，日常趺坐，不食不寢。無已，乃聽出家。松江城有僧設關，拜華嚴經，未竟，化去，為終事焉。已而至金山，行般舟三昧，滿百日。
乾隆二十五年，居常州天寧寺，入念佛堂，晝夜唱佛不絕。二十八年三月，示微疾，集眾唱佛名，盡出囊中錢為。滿三日，沐浴具威儀，隨眾入堂趺坐，唱佛而逝。
恒一，字圣學，姓沈，常州武進人。出家於穹窿之茅篷。初參揚州高旻寺，已而習臺宗，通其教。嘗止蘇州文星閣，得咯血疾。去之杭州半山顯義院，疾甚，克日設齋筵，別諸道友，唱西方佛名而逝。
一嘗言某庵僧，落拓不持戒，一同戒友規之，不聽。已而病甚，召其友曰：不聽子言，故至此，今且奈何！友曰：西方阿彌陀佛有本誓愿，造業眾生十念念佛，盡蒙接引，子能信否？僧曰：信，然力不支，奈何！友曰：無傷也。設像床西偏，令注目勿動，爇爐香，為唱佛名，執病者手，令諦聽。如是三晝夜，病者忽起坐，謝其友曰：蒙佛接引，得中品生矣。舉手而別。
慧端，不詳其所出。居杭州理安寺，日課佛名數萬。後住紹興善福庵。一日，要同參僧澄谷，與他僧五、六人，至庵唱佛名。日方午，忽舉手高唱數聲，屹然而化。年二十余。
法真，字朗如，瑞州高安人。得度於灌溪元文和尚。受具後，游方至嶺南，居丹霞最久。平時潛心凈土。一日，偶與禪者論及無字公案，蓄疑久之，豁然有省。詣海幢禮正目老人，機語契合，遂受記莂。
乾隆二十年，眾請主席海幢，提唱宗乘，兼宏凈業。晚年，謝院事，掩關寺之東偏，專課佛號，寒暑不懈者八年。嘗有偈云：
百八輪珠晝夜提，芙蕖漸漸出深泥。
輪珠擲卻芙蕖放，古佛元來不在西。
三十八年九月初，示微疾。十一日黃昏，召弟子囑後事。翌日午時，集眾唱佛名，香過二寸余，自舉小凈土文，未半而逝。
佛安，字誓愿，蘇州人。年三十余，鄰家殺豬，出其腑，有文曰曹操，瞿然發心，投上津橋天竺庵為僧。已而住北濠大王廟，以念佛為課。得錢，輒買香華供佛，放諸魚鳥。
乾隆四十一年三月，有疾，遣徒往獅林寺，請僧禮凈土懺三日，演瑜伽焰口一壇。期滿，明日設齋筵召客為別，稱佛名，其徒和之。香三炷，日午，曰：行矣。端坐而逝。
平居偶為詩，勸人回向。其末後有詩云：
西方世界妙蓮臺，觀分明一朵開，
赤白青黃無異色，心心唯愿見如來。
又云：
莫道西方路正遙，只今彈指上金橋，
彌陀接引微微笑，贊爾娑婆戒行高。
論曰：佛法入中國自漢迄晉，多以傳經解義為先。至遠公，始建白蓮社，修念佛三昧，自利利人。後之言凈業者歸焉。祖師西來，直指本心，曹溪說法，簡斥凈土。此乃最上一機，絕諸方便。至天臺、永明、天如、楚石諸師，既悟無生之旨，復開念佛之門，豈非圓融性相，兼攝三乘者哉？夫所謂出家者，非獨辭親割愛而已，誠欲出三界之家也。能生極樂，是真出家。若諸公者，或由禪入凈，或即佛明心，掉身污泥之中，蟬蛻輪回之苦，斯亦極大丈夫之能事矣。
慧木，姓傅。年十一，出家，居梁郡筑戈邨寺，日誦大品，多諸靈異。嘗夢到西方，見一浴池，有芙蕖華，諸化生人列坐其中。已而請師受戒，忽於壇所見天地晃然，悉黃金色。一日，與大眾共禮無量壽佛，伏地不起。或蹴而問之，云：當伏地時，覺身到安養國，佛為說小品，已得四卷。因被蹴而覺，甚追恨之。宋元嘉十四年，時本年已六十九。後不詳其終。
法盛，姓聶，清河人。宋元嘉十四年，年已七十許，出家於金陵建福寺。才識敏悟，謂同業曇敬、曇愛曰：吾立身行道，志在西方。十六年九月二十七日，塔下禮佛，晚而不豫，病日加。其月晦夕假寐，見如來從空而下，與二大士論二乘法，光明顯燭，寺眾咸驚。盛為具說所見，言訖而絕。年七十二。
凈真，唐時人。居長安積善寺，衲衣乞食，誦金剛經十萬遍，篤志念佛。一日，語弟子曰：五月內，十度見佛，兩度見寶蓮華上童子游戲，吾已得上品生矣。言訖，跏趺而化，祥光滿寺。
法藏，唐時人，居金陵。勤志念佛，夜見佛菩薩光明照寺，奄然而化。
悟性，宋時人。居廬山，篤志念佛，求生西方，忽聞空中樂聲，謂左右曰：我已得中品生矣。見諸同志念佛精進者，皆有蓮華以待其生。言畢而逝。
能奉，錢唐人，專修凈業，常見佛光照身。一日無疾，告其徒曰：吾往生時至。少頃，眾聞誦佛聲厲，往視之，已合掌面西坐逝矣，異香滿室，有樂聲隱隱西去。
慧安，明州人。住小溪楊氏庵，專修西方，誦金剛經，寒暑不輟，常於室中見佛光下燭。一日，示疾，端坐戒眾勿諠。移時曰：佛至矣。令眾唱佛名，倏然脫去。年九十六。
袾錦，字太素，姓湯，杭州人。歸同邑沈生，即蓮池宏公是也。宏公出家時，錦年僅十九。或勸錦阻之，錦曰：熟聞渠稱生死事大，阻之，是悞渠也，不可。至年四十七，亦出家受具。制行謹嚴，虔修凈業。
萬歷四十二年，得疾，垂絕時，忽語侍者云：經稱十念往生，亟扶我起。起則正坐念佛而逝。年六十七。
廣覺，姓龔，蘇州崇明人。年十二，即斷肉，受持經咒，朝夕禮佛唯謹，自誓不字。年二十八，剃染。至杭州，依孝義庵太素師居焉。精持梵行，純一不雜。質素弱，刻心苦躬，勞不自惜。俄得疾，卻醫藥，一心待盡，氣奄奄不振。忽起，正面趺坐。庵主為設彌陀尊像，覺凝目諦觀，合掌歸命。已而盥手，著凈衣，持數珠，端身對佛，如入禪定。侍者慮其傾仆，以二枕掖之，揮手云：無用此。眾環繞念佛，復揮手云：吾自有主在，毋勞眾也。跏趺不動，凡二晝夜，微聲稱佛名，氣漸促，泊然而逝。時萬歷三十九年二月七日。年三十三。
成靜，字實修，廣州東岡人。自幼，即持齋戒。後出家進具，念佛不暫輟。嘗勸眾造栴檀千手眼大悲像。越明年，得微疾，預知時至，語弟子曰：千手千眼大悲觀世音菩薩來此相接，吾往矣。即瞑目而化。
潮音，姓金，蘇州常熟人。適龔氏，寡居守節，與子端吾同發心出家。端吾既為僧，音亦至蘇州，禮尼真如為師。既而還里，蹴屋焚修，晝夜六時，佛聲浩浩。一日，示微疾，沐浴披衣，堅坐中堂。日晡時，計曰：亥時去矣。斂手入袖，端坐而化。年七十三。事在我朝順治中。
論曰：余輯古比邱尼修凈業有聞者，落落不過數人。意傳之者，或逸歟；抑多浮沈隨俗，克自振厲者少歟。而其僅可傳者，大率能謹持誦，堅誓愿，臨終現諸瑞相。錄而傳之，以為修行正軌云。