至哉凈土之教！其諸圣人所由以踐形者乎？孟子曰：形色，天性也。知形色之為天性，則不容離土以言心；知天性之為形色，則不容外心以求土。離土以言心，是以天性為有外也。其所謂心，一介然者而已矣。外心以求土，是以形色為有外也。其所謂土，一塊然者而已矣。是皆不明乎踐形之說者也。
華嚴圓教，理事無礙，事事無礙。普賢偈曰：一切剎海劫無邊，以一方便皆清凈。此踐形之極則也。又曰：愿我臨欲命終時，盡除一切諸障礙，面見彼佛阿彌陀，即得往生安樂剎。此踐形之正軌也。
或以毗盧遮那遍一切處，何得偏指西方，有乖全體？曾不知華藏海中一塵一毛具足十方無邊器界，極樂莊嚴亦復如是。然則但見阿彌陀一佛，即已遍見十方諸佛；但生西方極樂一土，即已遍歷十方佛土。何以故？即一即多，無二無差別故。唯此法門，我釋迦尊金口所宣，十方河沙諸佛所共贊，諸大菩薩流通護持，轉轉無盡。
自大教東來，單傳直指外，以念佛得度者，若緇若白，未易悉數。際清素服儒風，兼修凈行，常欲薈萃舊聞，用資警策。而日力倉卒，因循至今，會兄子希涑初發信心，愿成此錄，以堅向往，因為標指體要，載稽經論，次支那著述，續以耳目所及，斟酌損益，勒成一編，名之曰凈土圣賢錄。庶幾見聞隨喜，得預法流，一念歸誠，同登彼岸，豈不善哉？
詩有之緡蠻黃鳥，止于邱隅。夫凈土，亦圣賢之邱隅也。隨其心凈，則佛土凈，得所止矣。而下學之功，莫先於知止，故曰於止知其所止，可以人而不如鳥乎？經云：彼國常有白鶴、孔雀、鸚鵡、舍利、迦陵頻伽、共命之鳥，晝夜六時出和雅音，其音演暢五根、五力、七菩提分、八圣道分，如是等法，其土眾生聞是音已，皆悉念佛念法念僧。心邪？土邪？形色邪？天性邪？直下知歸，絕諸戲論，蓮華種子只在當人。覽是錄者，其諸有樂於踐形之說矣乎？踐形者，往生之謂也。
一、凡錄往生者，祗載支那著述，至經論所明凈教緣起，多從闕略。譬之治河不由積石，導江不自岷山，既昧其原，其流將壅。茲首標教主，著所宗也；次觀音、勢至，明有輔也；普賢、文殊，左右遮那，而同贊西方，同揚凈業，故知十方諸大菩薩莫不以凈土為歸矣。至如西天諸祖及諸論師，即不盡著往生之驗，而既登果地，豈局東西？凡諸議論有關斯教者，亦并著之，廣資勸誘云爾。
一、華嚴入法界品，如德云比邱、解脫長者、鞞瑟胝羅居士，俱不離念佛而入解脫門，乃至一念之頃現無邊剎土，見無量諸佛，斯唯達自心原，窮諸行海，方能親證如斯三昧。修凈業人，決當刳心頂受。然事屬通涂，不專一剎；理周沙界，匪局西方。倘濫入此編，恐有乖全例，故概略其文，獨標其義如此。
一、歷代高僧傳、佛祖統紀、佛祖通載諸書，但載諸師事蹟，而議論激揚，概從簡棄，云棲往生集，又唯標事驗，行實罕詳，遂可合張李為一身，溷淄澠而同味，覽未及終，倦而思臥者多矣。茲則該羅細行，圓具全身，綜貫千章，獨標警策，如智者十疑論、紫閣寶王論、永明萬善同歸、虎溪蓮宗寶監、天如或問、鄞江直指、西齋凈土詩、云棲法匯、截流警語以及方內諸公種種論述，網全帙而難周，扼片言而奚欠？用代遒人之詔，宛同天鼓之鳴，愿諸仁者敬而聽之。
一、向之錄往生者，必著事驗，事驗無聞，遂多闕漏。雖然，不睹其形，愿察其景，但自凈心，往生何待？首楞嚴經云：若飛心中兼福兼慧，自然心開，見十方佛，一切凈土隨愿往生。故知紫閣、天衣、中峰、天如、妙叶、空谷、憨山諸尊宿，及陳瑩中、馮濟川諸前輩，密因有在，正果非虛，撒手便行，不移跬步，何待臨終十念，始能決定往生？不宜逐跡而求，轉乖教理。
一、往生集唯以吉祥善逝為高，其有捐軀舍命者，概斥而不錄。獨尊庸行，曲為時宜，雖慮出萬全，而事難一概。言：毗盧遮那如來，從初發心，精進不退，以不可說不可說身命而為布施。六度經中，廣明斯事。故如此錄，靜藹為法捐軀，常愍忘身濟物，悲心深廣，凈愿堅牢，載覽遺言，猶懷悚厲；他如善導、志通、文輦、慧誠、超城諸公，速舍報身，求生凈土，神明安定，不震不撓，是則以普賢愿王，回向彌陀法界，憑茲猛烈，不退菩提。如斯榜樣，祗應隨學，詎可輕排？然則魔可毋慮乎？曰：魔之與佛，只在一心，但辦正因，決成正果。了知四大本空，五蘊非有，當舍身時，如遺跡等，如委蛻等，誰為能舍？誰為所舍？然則刀山火聚悉是道場，寶樹華池不離當處，是心是佛，是心作佛，夫何遠之有？如其三昧未成，我執未化，祗因欣厭之情，激成取舍之行，竊恐痛苦所逼，煩惱轉強，九品難期，波旬得便。云棲所慮良在於斯，末法行人切宜自審。
一、從上諸家紀述，繁簡不齊，雅俗并奏，不經甄別，難免淆訛。茲斟酌舊文，參稽往牒，加之潤飾，就我準繩，要於本旨，初無乖刺，仍各注原書，以明左證。
一、凈土諸書，標指古德，概以師稱；而高僧傳則凡屬二名，但舉一字；此錄前有佛菩薩，後有宰官、居士，若不書名，頗難合轍，故於出家二眾，準高僧傳但書一字，其在家者，準前史例，仍書二名。
一、往生集載周續之臨終見佛，合掌而逝，考諸前史及東林傳，都無此文，當屬後人和會。又載白樂天、蘇子瞻、張天覺三人，謂據因考果，當生西方。夫白公雖有繪圖回向之誠，而平生信樂，多在兜率，集中文句，確然可徵三昧中說，菩薩入是三昧，即見生阿彌陀國。
後付法於迦那提婆尊者已，入三昧，如蟬蛻而去。按入楞伽經，佛告大慧云：大慧汝當知！善逝涅盤後，未來世當有，持於我法者。南天竺國中，大名德比邱，厥號為龍樹，能破有無宗，世間中顯我，無上大乘法，得初歡喜地，往生安樂國。自世尊入寂七百年，而龍樹出世，適符佛記。
傳燈錄、毗婆沙論、大智度論天親，梵語婆藪盤豆，天竺富婁叉國人也。出家樂聞小乘，輒毀大乘經典。後聞其兄無著誦十地經，聞已感悟，追悔前愆，欲自斷舌。無著止之曰：昔以舌毀大乘，今以舌贊大乘，補過自新，猶為善矣。斷舌絕言，其利安在？天親於是研精覃思，制大乘論，凡百余部，并行於世。所制無量壽經論，開示凈土，立五念門：一、禮拜；二、贊嘆；三、作愿；四、觀察；五、回向。冠以偈曰：
世尊我一心，歸命盡十方，無礙光如來，愿生安樂國。
我依修多羅，真實功德相，說愿偈總持，與佛教相應。
觀彼世界相，勝過三界道，究竟如虛空，廣大無邊際。
正道大慈悲，出世善根生，凈光明滿足，如鏡日月輪。
備諸珍寶性，具足妙莊嚴，無垢光炎熾，明凈曜世間。
寶性功德草，柔軟左右旋，觸者生勝樂，過迦旃鄰陀。
寶華千萬種，彌覆池流泉，微風動華葉，交錯光亂轉。
宮殿諸樓閣，觀十方無礙，雜樹異光色，寶欄遍圍繞。
無量寶交絡，羅網遍虛空，種種鈴發響，宣吐妙法音。
雨華衣莊嚴，無量香普熏，佛慧明凈日，除世癡闇冥。
梵聲悟深遠，微妙聞十方，正覺阿彌陀，法王善住持。
如來凈華眾，正覺華化生，愛樂佛法味，禪三昧為食，
永離身心惱，愛樂常無間。大乘善根界，等無譏嫌名，
女人及根缺，二乘種不生。眾生所愿樂，一切能滿足，
故我愿往生，阿彌陀佛國。無量大寶王，微妙凈華臺，
相好光一尋，色像超群生，如來微妙聲，梵響聞十方。
同地水火風，虛空無分別，天人不動眾，清凈智海生。
如須彌山王，勝妙無過者，天人丈夫眾，恭敬遶瞻仰。
觀佛本愿力，遇無空過者，能令速滿足，功德大寶海。
安樂國清凈，常轉無垢輪，化佛菩薩日，如須彌住持。
無垢莊嚴光，一念及一時，普照諸佛會，利益諸群生。
雨天樂華衣，妙香等供養，贊佛諸功德，無有分別心。
何等世界無，佛法功德寶，我愿皆往生，示佛法如佛。
我作論說偈，愿見彌陀佛，普共諸眾生，往生安樂國。
平居兼修兜率觀，愿覲慈氏。後舍壽，經六月，現形告無著曰：吾已生慈氏前矣。
覺明妙行菩薩，明崇禎十六年，降於吳門。迄本朝順治四年，以往昔因緣，應機說法，開闡凈土法門，首說偈曰：
諸佛之法要，微密不思議，以非思議故，無能盡宣說。
牟尼大慈父，悲憫眾生者，說所不能說，導彼今後世。
更以異方便，顯示安樂剎，令發愿往生，橫截諸惡趣。
由佛阿彌陀，大愿攝群品，聞名能受持，決定生無惑。
若有大力人，專念心常一，成就深三昧，現前亦見佛。
今我如佛教，將開化導門，念爾等迷倒，確指正修路。
是非弱小緣，應生難遭想，西方萬億程，一念信即是。
又云：所示凈土一門，真諸佛心宗，人天徑路，今汝等雖求往生，若發愿不切，如入海而不獲寶珠，徒勞無益也。我昔於晉明帝時，受貧子身，為貧苦故，乃發大愿云：我以夙業，受此苦報，若我今日不得見阿彌陀佛，生極樂國，成就一切功德者，縱令喪身，終不退息。誓已，七日七夜專精憶念，便得心開，見阿彌陀佛，相好光明，遍十方世界。我於佛前，親蒙授記。後年七十五而坐脫，竟生極樂。後以度生愿重，再來此土，隨方顯化，或為比邱，或為居士，或為國王，或為臣宰，或為女人，或為屠丐，或隱或顯，或順或逆，皆隨順說法，導諸群品。今則又為汝等發明邪正，闡揚凈土，汝等當一意一心，堅修此門，必不相悞，若心志一堅，又不待隔世而生，現前亦得見佛。
有偈曰：
少說一句話，多念一句佛，
打得念頭死，許汝法身活。
有問：念佛不能一心，當作何方便？
菩薩曰：汝但息想定慮，徐徐念去，要使聲合乎心，心隨乎聲，念久自得諸念澄清，心境絕照，證入念佛三昧。然平日必須多念，從千至萬，心無間斷，則根器最易成熟。若強之使一，終不一也。
又曰：心行處滅，是諸佛常住真心；心行處有，是眾生生死業心。其間不容絲發，若汝等能綿密加工，使此心無些子空隙，方得幾分相應。莫略做半年十月，便謂我能苦心修道。不知此正障道處，切宜慎之！又工夫雖加，若未到銅山鐵壁推不倒，移不動處，猶未是打成一片，切莫見些影響，便即歇手，是為半涂而廢，必至棄其前功，毫無所益。此又學道人大病，不可不知。要知佛法如大海，轉入轉深，斷非小小知見之所能盡，應盡形修習，造極為則，切莫作容易想，顧定成求教。
示曰：善男子！心本無念，念逐想生，此想虛妄，流轉生死，汝當知此一句阿彌陀佛，不從想生，不從念有，不住內外，無有相貌，即是盡諸妄想。諸佛如來，清凈微妙，真實之身，非一非異，不可分別。如是念者，煩惱塵勞無斷無縛，止是一心，必得一心，方得名為執持名號，方得名為一心不亂，凈業功成，直趨上品。汝今當發大愿，愿生極樂，然後至誠懇惻，稱於阿彌陀佛，必使聲緣於心，心緣於聲，聲心相依，如貓捕鼠，久久不失，則入正憶念三昧。更欲上進，當廣參知識，博詢高明，自悟即心是佛妙諦。
示無朽曰：大抵修凈業人，行住坐臥，起居飲食，俱宜西向，則機感易成，根境易熟。室中止供一佛一經、一爐一桌、一床一椅，不得放一多余物件；庭中亦埽除潔凈，使經行無礙。要使此心一絲不掛，萬慮俱忘，空洞洞地，不知有身，不知有世，并不知我今日所作是修行之事，如是則與道日親，與世日隔，可以趨向凈業。蓋汝生時，撇得乾凈，拋得乾凈，念頭上不存一些子根節，大限到來，灑灑落落，不作兒女子顧戀身家子孫之態，豈不是大丈夫舉動？所以要汝一意修行，別無沾滯，正為此一大關目也。
至於修凈土之法，不出專勤二字，專則不別為一事，勤則不虛棄一時，汝今晨起，即誦彌陀經一卷，持阿彌陀佛一千聲，向佛前回向，念一心歸命文，以此文言簡而意備也。此為一時之課。若初起或身心未寧，日止四時，稍寧，增至六時，又漸增至十二時，合經十二卷，佛號一萬二千聲，更於回向時禮佛百拜。亦可分作四時，此為每日常課，余工不必計數，或默或聲，但攝心諦念而已。又持名之法，必須字字句句，聲心相依，不雜分毫世念，久久成熟，決定得生極樂，坐寶蓮華，登不退地。勉之！勉之！
菩薩說法凡二十四會，弟子常攝等，集其語為西方確指，刊板行世。
論曰：維摩經云：雖知諸佛國，及與眾生空，而常修凈土，教化於眾生。蓋大乘菩薩莫不以菩提心為根本，即莫不以凈土為莊嚴，不如是，無以滿普賢行愿故。言：諸大聲聞本不贊說十方佛剎清凈功德，本不稱嘆諸佛世尊種種神變，本不得嚴凈佛剎諸神通智，故於華藏莊嚴不聞不見。是知博地凡夫但能發清凈心，回向諸佛者，勝彼聲聞所有功德百千萬億倍，決能疾入華嚴不思議境界。至如文殊師利令善財童子遍參知識，首於德云所，聞念佛法門，其卒也，普賢以十大愿王導歸極樂，一念圓融，頓周塵剎，修行軌則無過於斯。彼唯證偏空，高談無佛者，智果出文殊普賢上邪？