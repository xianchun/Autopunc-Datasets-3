佛告諸比丘：道法一等，無有二乘，謂無上正真道，往古來今無有兩正，猶如眾流，四瀆歸海，合為一味；如日所照，靡不周遍，未曾增減。若族姓子欲至正覺，解無三涂去來今者，當學受持正法華經，分別空慧，無六度想，不以花香伎樂供養為供養也；當了三脫，至三達智，無極之慧，乃為供養。所以者何？乃昔久遠劫難稱限。
爾時，有佛號藥王如來、至真、等正覺、明行成、為善逝、世間解、無上士、道法御、天人師、為佛、眾佑，世界名大凈，劫曰凈除。藥王如來壽二十中劫，諸聲聞眾三十六億，菩薩大士有十二億。時轉輪王名曰寶蓋，典主四域。王有千子，端政勇猛，有七寶圣臣，降伏怨敵。其王供養藥王如來，具足五中劫，與眷屬俱，一切施安奉敬藥王。過五劫已，告其千子：吾已供侍如來，若等亦當順遵前緒。於時，千子聞父王教，復以五劫供養藥王如來，進以上妙，不違所安。
彼一太子，名曰善蓋，閑居獨處，靜然思念：我等今者供養如來，寧有殊特超彼者乎？承佛威神，虛空有天，而語之曰：今族姓子豈欲知耶？有法供養最尊無極。
又問曰：何謂法之供養？
天曰：爾當往問藥王如來，普當為若分別說之。
善蓋即起詣藥王如來所，稽首于地，白藥王如來曰：法之供養，奉順典者，為何謂乎？
世尊告曰：法之供養者，順若如來所說經典深妙優奧，開化一切世間人民，難受難見，出家舍利，志求菩薩諸篋之藏，曠邈處中，以摠持印而印之，精進力行，不退轉輪，現於六度無極之慧，殷懃攬攝佛之道品，不起法忍，開入正典，於諸群生設大慈哀，降伏魔兵，離諸法見，覺了演暢十二因緣，無我無人，非壽非命，志空、無愿、無想之法，不由眾行，處于道場而轉法輪，勸諸天、龍、揵沓和等，莫不樂仰，開闡法藏，護諸賢圣，宣揚顯布諸菩薩行，究竟眾苦，無我非身，群生違禁，立以所便，眾魔異道墮顛倒見，貪猗有為，常懷怖懅，而為咨嗟諸佛之德，使滅生死，慰除所患，而見安隱無為之事，去來今佛所嘆如是，而割判了微妙色像，摠持崖底諸法法忍，開道宣布，闡發諸器，權便所義，將養正法，是為法之供養。設於諸經，志在法忍，敷陳典籍，而順反復，演訓其要，無諸邪見，無所從生，不起法忍，無我無人，入諸因緣，無瞋不諍，無所訟訴，無我無壽，循執句義，而無識著，慧無放逸，將御心識，住無所住，識理指趣，因導非義，洮汰通流諸所猗法，不造見人，恃怙真諦，如法所歸，無著無入，斷諸猗著，滅諸無黠，生老病死悉為除屏，觀十二緣而不可盡，睹諸住見不隨顛倒，是為族姓子法之供養。
王子善蓋從藥王佛聞法供養，應時逮得柔順法忍，即脫身衣以覆佛上，白世尊曰：唯加圣恩，建立我志，如來滅後，愿護正法，興法供養，降魔怨敵，將迎後法。時佛知心，然其末世當護法城。
佛告比丘：王子善蓋因佛現在，以家之信出家為道，常精進學，興諸德本，不久成就，立五神通，摠持辯才，無能斷截。佛滅度後，神通、摠持、力、無所畏，即皆具足，於十中劫，藥王如來所說經法為轉法輪。善蓋比丘護正法故，於一世中化千億人，悉發無上正真道意而不退轉，十四載人立聲聞緣覺地，不可計人得生天上。比丘！欲知時王寶蓋，豈將異乎？今現在佛寶㷿如來至真等正覺是。其王千子，此賢劫中千佛興者是。拘樓秦如來為始，最後成者名曰欣樂。太子善蓋，今我身是。是故當知，一切所供無過法養，去來今佛皆從是出。若族姓子、族姓女欲得供養十方諸佛，即當受持正法花經，持諷、誦讀、宣示一切，分別一乘，無有三乘道。時佛頌曰：
假使有一，欲解大法，開化一切，皆至正覺，當孚受持，斯法華經，
宣示遠近，諸未聞者。譬如泉流，皆歸于海，合為一味，無有若干。
聲聞緣覺，及菩薩道，一切皆歸，無上正真。譬如日月，照於天下，
百谷藥木，及諸荊蕀。斯典如是，以無極慧，照耀三界，皆入一義。
曩昔如來，名曰藥王，時有圣王，名曰寶蓋，五劫供養，彼藥王佛。
一切施安，無所乏少，告諸千子，使供養佛。千子受教，踴躍等心，
供養如來，亦俱五劫，飲食床臥，幡蓋伎樂。善蓋太子，閑居自惟：
寧有供養，踰於此乎？空中天言：法供養勝。即自問言：何謂法養？
天便告曰：當行問佛。太子即問，佛為具說，難解之句，深妙法藏，
空無想愿，乃入正慧，大慈大悲，降伏眾魔，六十二見，自然為除。
無常苦空，非身之事，無我無人，無壽無命，順至將持，不起法忍。
轉不退輪，法法相照，十二因緣，展轉相生，已解本無，無有終始。
於是善蓋，得柔順忍，佛滅度後，守護法城，精進不懈，得五神通，
摠持辯才，開化一切。時千億人，皆立大道，十四載人，聲聞緣覺，
無央數人，得生天上。以故嘆稱，法供為最。假使有人，欲供養者，
當受持此，正法華經，分別如來，善權方便，無有二乘，皆歸一道。
爾時，世尊告八萬菩薩：因藥王開士緣諸菩薩等，寧察斯四部眾，無央數億天、龍、鬼神、阿須倫、迦留羅、真陀羅、揵沓和、摩休勒、人與非人，比丘、比丘尼、清信士、清信女、聲聞、緣覺、菩薩，現在目睹欲聞如來說斯經典，一切眾會聞一頌一偈，一發意頃，歡喜勸助，佛皆授斯四部之決，當得無上正真道意。
佛告藥王：假使如來滅度之後，聞斯經典，一頌四句，發意之頃代勸助者，佛皆授決，當得無上正真之道，前已奉侍億百千佛，從億百千佛發意立愿，是等儔類，愍傷眾人，故來生耳。從是經典受持一頌，諷誦書寫，載於竹帛，銘著心懷，念而不忘，若聽頌音，恭敬察之，方如如來圣尊上句，若以華香、繒彩、幢幡發意供養是經卷者，叉手向之稽首作禮，則當謂之世間自歸。
又告藥王：若族姓子、族姓女，假使能持一頌，勸助歡喜聞經卷名，若得聞名，則當覺是將來世尊，展轉相謂：族姓子、族姓女來世便為如來至真等正覺。所以者何？其受是經，持讀、誦寫、觀聽，供養幡華、繒彩、雜香芬薰，則當謂斯族姓子女成無上正真道。得滅度已，若覲如來，則普愍傷諸天世人，從其所愿而得自恣，常生人間欲演斯經。其人本已造微妙行，因所作行，則當生於嚴凈佛土，常自觀緣，欲講法故，當知斯黨愍傷群生。佛滅度故，故來生此，則有反復，如來所使，其族姓子則謂彼人行如來事，世尊所遣，其有講說如來所宣斯法訓者，若復不暢，其身續蒙。假使有人，志姓兇嶮，常懷毒害，發意之頃，為其人說不可之事，其殃難測。若一劫中誹謗如來，毀斯人者，罪等無異，是皆悉為如世尊種。
若族姓子講斯典時，有小童子受是經卷，白衣、沙門若以言語惡事向之，所不可意加於其人，使聞惡言，至誠虛妄，宣揚怨聲，則在殃罪，猶如害意向於如來。族姓子女受斯經典，持諷誦讀，而不游行，不為人說，當獲舋咎。若受持經，當以衣被、甘膳、飯食、香華、燈火、琦珍殊妙供養奉散，斯族姓子、斯族姓女，則為大寶，當為作禮。所以者何？乃能一反聞斯經典，若有聽者，以所供養，志愿無上正真道故。
時佛頌曰：
若欲住佛道，志慕己功德，當供養彼人，持斯經典者。
若樂諸通慧，恣意有所說，則當受斯典，并供養侍者。
說此經法者，愍傷於眾生，世吼之所遣，來化群生類。
假使持是典，所生常精進，強勇而自來，矜哀於眾庶。
自在所欲生，最後於末世，從彼得睹遇，斯經為尊上。
所當供奉養，諸天人香華，衣服諸覆蓋，常供給法師。
恭敬彼人，常當如佛，尋叉手禮，自然圣道。若最後時，逢值斯經，
佛滅度已，受持經卷，常當供養，如奉最勝，飯食之屬，諸味具膳。
房室床臥，衣被億數，一反聞之，崇進如是，如來則授，其人之決。
佛遣彼士，來在人間，若有最勝，值遇斯典，設使聞者，書寫執持。
於今佛在，見於目前，誹謗如來，具足一劫，心中懷恨，面色改常，
其人即獲，無數殃舋。設有受持，是經卷者，而分別說，為他人解，
若有誹謗，此等倫者，其罪過彼，不可計數。假使有人，面現贊佛，
而叉十指，具足一劫，清凈志求，斯尊佛道，億百千姟，咨嗟贊頌，
稱詠法師，發心悅豫，其人獲福，不可限量，用宣譽是，明智者德。
彼士獲福，復超於斯，而有人來，供養學者，若於十八，億千諸劫，
其人供進，珍饌眾味，諸天香華，細柔精妙，計劫之數，十八千億，
和聲悅顏，崎嶇以獻。若有一反，聞是經者，得諸利慶，無極難比。
佛告藥王菩薩：吾每散告，前後所宣經品無量，甫當說者，經號甚多，比擬世間一切諸法。今此典頌，名祚顯綽，最尊第一，普天率土所不信樂，如來正覺無所毀敗。於內燕居，密從法師受斯典者，則為如來威力所護，無能破壞，乃前世時曾得聞之。如來現在，有聞斯典，多有誹謗，何況如來滅度之後，難得值遇，所欲志愿，而見覆蓋，觀族姓子女為如此也。他方世界現在如來悉睹見之，在所存立，己身還聞，諸信力也。善本力、志愿力，在如來室等頓一處，斯之倫黨，德如是也。求如來水，志存佛掌，是乃前世愿行所致。佛滅度後，若有信此正法典者，受持書寫，供養奉順，為他人說，德乃若斯。
佛告藥王菩薩：若有能說斯經訓者、書寫見者，則於其人起佛神寺，以大寶立，高廣長大，不當復著佛舍利也。所以者何？則為全著如來舍利。其有說此經法之處，諷誦、歌詠、書寫，書寫已竟，竹帛經卷，當供養事，如佛塔寺，歸命作禮，一切香華、雜香芬薰、琴瑟箜篌、幢蓋繒幡。若有眾生欲得佛寺稽首作禮者，當親近斯經無上道教。
又告藥王：多有菩薩出家為道，及凡白衣行菩薩法，不能得致如是像經，及見，讀誦、書寫、供養。其有菩薩，行菩薩行，曉了權宜。假使得聞是佛景摸，菩薩所行共行法者，聽者信樂，來入其中，解達分明，即受供養，於一座上應近無上正真之道。若有見者，如是士夫入於斯誼，德不可計。
佛告藥王：譬如男子渴極求水，舍於平地，穿鑿高原，日日興功，但見燥土，積有時節，其泉玄邃，而不得水。復於異時，掘土甚多，乃見泥水，濁不可飲，當奈之何！其人不懈，稍進得水。於時，男子睹本瑞應，釋除狐疑，無復猶豫，吾興功夫，積有日月，今者乃能值得水耳。如是，藥王！設有菩薩聞是經典，而不受持諷誦學者，去於無上正真之道為甚遠矣！是景摸者，諸菩薩業，假使聞此正法華經，諷誦精修，懷抱在心而奉行之，爾乃疾成最正覺矣。
佛語藥王：一切菩薩，其有不肯受諷行者，不能得至無上正真道，最正覺也。所以者何？吾前已說，班宣此言，假使有人不樂斯經，則為違遠於諸如來。此經典者，道法之首，眾慧之元，成就菩薩。若有菩薩聞此經典，恐怖畏懅而不愛樂，則當知之，新學乘者；若不恐怖，則是久修菩薩之行。若聲聞遇是經法，或恐或怖，心懷畏懅，為憍慢恣。
佛語藥王：如來滅度之後，若有菩薩及大士等，欲以是經為四部說，著如來衣，坐於世尊師子之座，然後爾乃為四部眾宣傳此經。何謂著衣於如來被服？謂人忍辱、柔和、安雅，是則名為如來被服。其族姓子當修此衣。何謂世尊師子之座？解一切法皆悉空寂，處無想愿，是為世尊師子之座。又族姓子當作是住，所坐若茲，以此經法為比丘、比丘尼、清信士女、天、龍、鬼神廣分別說，其心踴躍，不懷怯弱，志於大道，開道四輩。其族姓子若復處於他方世界，化作化人及與眷屬比丘、比丘尼、清信士、清信女，頒宣此法，設使有聞而不樂者，吾起令樂，必使愛喜。若在閑居、壙野之中，有天、龍、神、揵沓和、阿須倫、迦留羅、真陀羅、摩休勒，吾遣化人為說經法，雖復迥在異方剎土，普當自現，令眾人見。若受此典，不識句義，失其次緒，使諷學者蒙其威神，令達義次。
爾時，世尊即說偈曰：
皆相棄怯亂，而當聽此經，是法難得遇，信者亦難值。
如人欲求水，穿掘於高原，數數積功夫，但睹燥乾土。
彼觀自思惟，其水為甚遠，所掘深乃爾，續見乾燥土，
然後轉漸睹，濕土稍稍現，爾乃心決疑，今已得近水。
其不聞是經，不數修行者，其人離道遠，去佛慧若此。
斯經深巍巍，決諸聲聞事，還聞此經王，聽之思惟義，
則得近大道，智者成圣慧，猶如見濕土，爾乃知得水。
當入於佛室，被服如來衣，則處吾圣座，明者乃說此。
慈心入吾室，忍柔和被服，解空師子座，而說無所畏。
設刀瓦石打，為人見罵詈，故為說此法，吾悉忍斯音。
游在億千土，吾身當堅固，無思議姟劫，為眾生分別。
佛滅度之後，為眾去怨結，多遣諸化人，而說此經典。
比丘比丘尼，清信士女等，當供養此輩，及諸來會者。
石打杖撾罵，懷結而惡口，若有設此兇，化人悉呵教。
假使獨自行，而諷誦翫習，不被無惡聲，質直游閑居。
其人在彼行，晝夜一己身，吾遣與共俱，為伴說此典。
其人辯才，無所罣礙，多能明了，隨順之法，
可悅人民，億百千姟。猶如佛圣，之所建立，
假使有人，不依此法，則為名曰，諸菩薩逆。
學者游行，及有所坐，得見諸佛，如江河沙。
爾時，佛前七寶之塔從地踴出，二萬里適現繞佛，超在虛空，自然而立，其塔殊好，色若干變，五種之華而雨其上，紛紛如雪，莊嚴校飾塔寺講堂，以無數寶因共合成；百千欄楯，窗牖軒戶不可稱計，懸眾幡蓋，垂寶瓔珞，諸明月珠羅列虛空，猶如眾星；香鑪寶瓶滿中名香，栴檀芬馨一切普勳三千大千佛之國土；金、銀、琉璃、水精、珊瑚、虎魄、車&#;、馬瑙以為寶蓋，其蓋高顯至第一天，忉利諸天及四天王皆散意華，供養七寶塔。其塔寺中自然發聲，嘆言：善哉！善哉！世尊安住！審如所言，道德玄妙，超絕無侶，慧平等一，猶如虛空，實無有異。
時四部眾見七寶塔，在於虛空，高大微妙，巍巍無量，光燿煒曄，靡所不照，頒宣善哉，歡喜踴躍，叉手而立，瞻戴無厭。時有菩薩，名曰大辯，見諸天人，心懷猶豫，乍悲乍喜，欲得知此，何所瑞應，故前問佛：唯然，世尊！今者何故七寶塔寺現大圣前，高廣無極，莫不見者，而寶塔寺自然出聲，贊曰善哉。何所感動，而有此瑞？
世尊則告大辯菩薩：此寶塔寺有如來身，完具一定而無缺減，東方去此不可計會，諸佛世界有佛，號名多寶如來，國曰寶凈，本行道時而自發愿：吾會當以此正法華經當自修成，使諸菩薩皆得聽聞，然後乃坐於佛樹下，還成無上正真之道。其佛所念，果如所言，為諸十方講說經法，開化一切，皆令得道。
於時，其佛臨欲滅度，普告諸天世間人民及諸比丘：吾滅度後，奉如來身，全取其體，一等完具，興大塔寺。若見塔者，悉得其所，功德難限。于時，其佛建立如是無極圣化，十方世界其有講說此法華經，吾七寶塔踴現諸佛所說經處，其舍利身在七寶塔，贊言：善哉！
佛告大辯：是七寶塔在于東方而處於下，去是無量江河沙佛土，在於虛空，未曾出現。今見能仁如來正覺本行學道為菩薩時，用眾生故，不吝身命，精進不懈，行權方便，布施、持戒、忍辱、精進、一心智慧，求頭與頭，求眼與眼，求鼻與鼻，求耳與耳，手足支體、妻子侍從、七寶車乘、象馬衣裘、國邑墟聚，恣人所求，無所愛惜，自致得佛。今故來現致敬能仁，欲令能仁佛坐我所有師子金床，講正法華，開化一切，使蒙其恩。能仁如來尋如所勸，則升講堂師子之座，分別敷演正法華經，而說頌曰：
設聞多寶佛，知其名號者，未曾畏終始，不復遭苦患。
若聞藥王師，假記名號者，眾病自然愈，尋則識宿命。
一切所供養，奉法為最上，分別空無慧，自致得佛道。
宣暢法華經，以示諸不及，解本無三乘，順一無上真。
佛告大辯：今者多寶如來至真在斯塔寺，遙聞說此正法華典，是以踴出，贊言：善哉！
大辯菩薩復白佛言：唯然，世尊！今我等類諸來會者，欲得睹見多寶佛形，愿垂恩慈，加以威神，使諸來者各得其所，開發大道。
佛告大辯菩薩：多寶如來本亦自誓：我之塔寺所至方面，聽此經典，設諸如來及四部眾欲睹吾身，隨其十方之所欲愿，皆當得見，咸共供養於此化像。大辯！欲知我身亦當感是十方諸佛一切世界所化如來，講說法者，皆令詣此。
爾時，大辯菩薩復白佛言：唯然，世尊！垂加大恩，普現一切十方國土諸佛圣德。
佛默然可，即時演放眉間眾毛微妙光明普照十方，各各五百江河沙等億百千數諸佛國土，一切世尊各各普現，止其國土，坐於樹下奇妙莊嚴師子之座，與無央數百千菩薩在寶交露，布好坐具，珍琦殊異，懸繒幡蓋，垂於四面諸佛坐上，為諸眾生講說經法。音聲柔和，靡不解達，百千菩薩啟受所聞。東西南北，四隅上下，無數百千億姟難量江河沙等諸佛世界皆亦如是，靡不見者。
時十方佛各各自告諸菩薩等：諸族姓子！汝輩當往詣忍世界見能仁佛如來至真，并當瞻戴多寶世尊形像塔寺。
彼時於此忍界所有功勳善德，殊雅威神自然而現，七寶諸樹周匝而生，其地悉變為紺琉璃，以紫磨金而為長繩，連綿莊飾八交路道，其地平正，除諸郡國、縣邑、村落、大海、江河、川流、泉源，皆不復現。但見自然諸天香鑪，燒眾名香，普雨天華。於此佛土，應時移徙諸天人民在他佛國。時諸眾會現在七寶諸交露帳，諸交露帳莊嚴殊妙，不可稱量，遍此佛土。
時彼十方一切諸佛各有侍者，亦復皆來詣此忍界，各各至於眾寶樹下。此諸寶樹高二萬二千里，枝葉華實各各茂盛。斯寶樹下有師子床，高二萬里，皆以奇寶眾珍為座。如來座上，如是比像，於此三千大千世界但見諸佛靡不周遍，非是釋迦文如來至真等正覺之所變現也。各從十方諸佛剎土而來到此，顯示大道無極之德。
爾時，世尊釋迦文尼變諸如來所化形像，在於八方各二萬億所有國土，皆無地獄、餓鬼、畜生，移徙諸天及阿須倫在於他方諸佛世界，令二萬億諸佛國土地紺琉璃，皆以七寶變成樹木。其諸寶樹高二萬二千里，枝葉華實各各茂盛，諸師子座高二萬里。此諸佛土而皆平正，無有河海、眾流泉源，亦無諸山、目鄰、大目鄰、須彌山王、鐵圍、大鐵圍。一一佛土，其地平等，七寶合成，各各莊嚴，諸寶交露，快樂難量。遍布諸華，燒眾名香，諸寶樹下各有如來坐師子床。如是比類，復更別有二萬世界能仁如來各為諸方而特莊嚴，顯現清凈，皆為諸佛作其處所。此諸佛土亦無地獄、餓鬼、畜生、諸龍、鬼神及阿須倫，亦復移徙諸天人民在他佛土。此諸佛土，地紺琉璃，以紫磨金而為寶繩，連綿諸樹，八重交道。又彼諸樹高大妙好亦復如前，師子之床莊嚴交飾。其地平正，無有山河江海之事，香華眾寶、珍琦交露、垂明月珠亦復如前。行來進止，道徑由路，等無差特。
爾時，釋迦文佛所化如來在於東方沙等剎班宣道教皆復來至，十方世界各三千億諸佛正覺皆來詣此。如來悉坐於師子寶床，各取寶華授諸侍者：諸族姓子！汝等往詣耆闍崛山能仁佛所，致吾名字，敬問無量圣體康強，力勢如常，所游安耶。以此眾華供散彼佛及諸菩薩眾弟子上，宣我所言，多所開化。於是釋迦文如來至真見諸所化各各坐於師子之座，及諸侍者皆來集會，齎華供養，即從坐起，住於虛空。四部之眾悉亦各起，叉手而立。
佛以手指開七寶寺講堂之戶，亙然通徹，晃若日出，譬如開於大國城門，而以管龠去其關軸，內外無礙。釋迦文佛以手兩指，開七寶寺講堂之戶，現其威德不可稱限亦復若茲。如來適開七寶寺戶，多寶如來至真等正覺身即現矣，坐師子床，肌色如故，亦不枯燥，威光端正，相好如畫，口重宣言：善哉！善哉！釋迦文佛說此經典，何其快乎！吾以欲聞此經法故，故自出現。
時四部眾見多寶如來至真等正覺，聞其滅度去世以來，不可稱計億百千劫，聽言善哉，甚大驚怪，初未曾有，即以天華供養，散於釋迦文佛、多寶如來。時多寶佛則以半座與釋迦文，七寶寺中有聲出曰：釋迦文佛！愿坐此床。
釋迦文佛輒如其言，時二如來共同一處，在於虛空，七寶交露，坐師子床。時四部眾各心念言：諸佛至真道德高遠而不可逮，巍巍難量，不可稱限，惟愿如來垂意見念，加威神恩，令我等輩俱處虛空！佛知所念，現神足力，使四部眾自然超上，處於虛空。
時釋迦文佛告四部眾：諸比丘等！於此忍界誰能堪任說是經典，今是其時，亦是大節。如來現在若滅度後，當受此法，持諷讀誦。今如來身幸欲滅度，比丘當舍如來所供養供事之誼，奉順恭敬於此經典。於時，說頌曰：
無極大圣，來至於斯，導師因現，琦妙塔寺，比丘欲知，聽法故舉。
何人省是，不興精進，滅度以來，無央數劫，今日乃能，欲聽經典。
以故發來，因緣宣教，得度無極，法之善利，於往故世，自興此誓。
導師所愿，正由此道，滅度以來，久遠乃爾，於今復見，十方世界。
自在去此，悠悠極迥，億百千數，如江河沙，因經典故，而發詣此。
滅度圣將，而自現矣，各各由在，於諸國土，一切志樂，聲聞之行。
皆欲將護，於正法故，何緣當令，經典久存？因由依附，諸佛之道。
在無央數，諸佛世界，取合眾生，來至於斯，修治嚴凈，神足之力。
各各自說，如是廣誼，何因得說？於茲法眼，諸佛住此，不可稱計。
在於樹下，而處道場，其身真諦，巍巍億姟，諸導師眾，坐師子床。
清凈常正，明顯如日，若如火光，除於陰冥，柔軟美香，薰於十方。
供養達至，愍傷世者，其有度脫，一切眾生，恩德流布，常通於此。
吾滅度之後，其持此經典，速逮得受決，目見世導師。
佛滅度之後，其多寶仁賢，聞見師子座，塔寺所在處。
我身次在是，億千來至此，最勝子所由，堪說斯經典。
若聞此法，能受究竟，則為奉事，歸命我身，并及多寶，如來之尊。
奉順現在，十方諸佛，復及今來，諸導師眾。莊校圣體，殊妙難量，
悉為供養，具足無限，用尊修受，此經典故。以曾見吾，聞所講說，
亦復更睹，寺中世尊，并余無數，諸導師眾，從百千億，國土至此。
慧命族姓子，愍傷於眾生，此處難可值，諸導師所樂。
諸無數經卷，猶如江河沙，佛雖說彼經，不足為奇特。
其度須彌山，則以手舉持，跳著億千國，不足以為難。
設有分別說，奇句述百千，聞億千佛國，不足以為難。
若住極上界，為天人講法，宣暢無量經，不足以為奇。
佛滅度之後，末世能堪受，班宣此經典，爾乃為殊特。
若以一手卷，捉盡於虛空，至於無所至，不足以為難。
我滅度之後，若歸如是像，來世書此經，爾乃為奇特。
設取十方地，舉著於爪上，擎行恣所游，升置于梵天。
此者不為遠，精進無奇異，不如於來世，須臾讀此經。
假使劫燒時，人踐火中行，乃擔草不燒，不足以為奇。
我滅度之後，若持此經典，為一人說者，爾乃為殊特。
假使有受持，八萬諸法藏，頒宣如所說，以示億千人。
比丘於彼世，開化諸聲聞，住於神通者，不足為奇異。
若持此經典，信喜而愛樂，數數咨稱者，爾乃為殊異。
若無數億千，興立無著塔，六通極大圣，猶如邊沙。
佛滅度之後，設持此經典，其人得功報，過是難限量。
百千諸世界，說法不可計，今我亦宣暢，佛慧所分別。
計是經典者，一切經中尊，其奉持此典，則侍諸佛身。
族姓子講說，現在如來前，後世持是經，賢圣乃堪任。
須臾持此經，則為奉敬佛，一切諸導師，是經難值遇。
一切十方佛，為現所咨嗟，勇猛有威神，神通為以達。
名德遠流布，諸佛所愛樂，用持此經故，逮得寂定地。
導師滅度後，則為天世人，顯示作眼目，宣布此經故。
於當來之世，須臾說此典，其一切眾生，稽首禮明者。
時能仁佛告諸眾會：吾往無數難稱限劫，求法華經未曾懈惓，時作國王，遵修大法六度無極，布施金、銀、水精、琉璃、琥珀、珊瑚、珠玉、車&#;、馬瑙、頭目、肌肉、手足、支體、妻子、男女、象馬車乘，不惜軀命。時人壽長不可計會，吾用法故，捐棄國位，委正太子，行求大典，擊鼓振鐸，宣令華裔：有能為吾演大典者，吾當為仆，供給走使。
時有梵志而報之曰：我有大典正法華經，若能為仆，吾當慧報。
佛告比丘：吾聞其言，歡喜從命，奉侍梵志，給所當得，水漿飲食，掃灑應對，趨走采果，儲畜資糧，未曾懈廢，奉侍千歲，使無僥渴。佛時頌曰：
擊鼓振鐸，宣令遠近，欲求大典，正法華經。若見賜者，吾當為仆，
趨走役使，給所當得，甘心樂聞，不敢疲倦，所當供養，不惜身力。
趣欲聞受，正法華經，愿及十方，不適為己。其王精進，未曾休懈，
衣食供命，不求甘奇，愍念眾生，諸未度者。尋時即獲，正法華經。
佛告諸比丘：時國王，則吾身也。梵志者，調達是。今吾具足六度無極、大慈大悲、成四等心、三十二相、八十種好、紫磨金色、十種力、四無所畏、四事不護、十八不共，威神尊重，度脫十方，皆由調達恩德之力。調達卻後無央數劫，當得作佛，號曰天王如來、至真、等正覺、明行成、為善逝、世間解、無上士、道法御、天人師、為佛、眾佑，世界名天衢。時天王佛廣說經法，如江河沙眾生得無著證，無數不可計人志在緣覺，如江河沙無量蒸民皆發無上正真道意，至不退轉。其佛當壽二十中劫，滅度之後，正法當住二十中劫，不散身骨，合全舍利，起七寶塔，高六十里，周八十里，普天下人悉往供養香華伎樂，歌頌功德，繞塔作禮，不可計人得無著證，無央數人志緣覺乘，不可思議無量天人發無上正真道意，志不退轉。若族姓子、族姓女逮得聞是正法華經，心中㸌然而無狐疑，杜塞三趣，不墮地獄、餓鬼、畜生，便當得生十方佛前，諮受正法。若在天上世間豪貴，若在佛前自然化生七寶蓮華。
於時，下方多寶世尊所從菩薩，號曰智積，自啟其佛，當還本土。時能仁佛告智積曰：吾有菩薩，名溥首童真，且待斯須，可與相見，宜敘闊別，諮講經典，乃還本土。
於是溥首坐七寶蓮華，有千葉大如車輪，與諸菩薩俱坐蓮華，從龍王宮踴出大海，溥首童真皆退下華，禮二佛已，與智積菩薩對相問訊。
智積菩薩問溥首曰：所詣海淵，化度幾何？
答曰：其數無量，不可稱限，非口所宣，非心所計。如今不久，自當有應。所說未竟，尋有蓮華從海踴出，在虛空中，無數菩薩皆坐其上，此皆溥首在海之所化，悉發大意，其志無上正真道者，普在空中講大乘事，本發聲聞意者，在於虛空說弟子行，解知大乘。
溥首前謂智積曰：在海所化，其現若茲。
智積菩薩以頌問曰：
至仁慧無量，化海眾寶數。
唯為露圣旨，分別說其意。
溥首答曰：在於海中，惟但敷演正法華經。
智積又問：其法甚深，尊妙難及，能有尋時得佛者乎？
溥首答曰：龍王有女，厥年八歲，聰明智慧，與眾超異，發大道意，志愿弘廣，性行和雅而不倉卒，便可成佛。
智積又問：我睹能仁，是仁大師本求佛道為菩薩時，積功累德，精進不懈，歷劫難計，乃得佛道，不信此女便成正覺。
言語未竟，女忽然現，稽首作禮，繞佛三匝，卻住贊曰：
功祚殊妙達，現相三十二，諸天所敬侍，神龍皆戴仰。
一切眾生類，莫不宗奉者，今我欲成佛，說法救群生。
時舍利弗即謂女言：汝雖發意，有無極慧，佛不可得。又如女身，累劫精進，功積顯著，尚不得佛。所以者何？以女人身未階五位：一曰、天帝；二曰、梵天；三曰、天魔；四曰、轉輪圣王；五曰、大士。
其女即以一如意珠價當是世時，孚供上佛，佛輒受之。
女謂舍利弗及智積曰：吾以此珠供上世尊，佛授疾不？
答曰：俱疾。
女曰：今我取無上正真道，成最正覺，速疾於斯。於斯變成男子菩薩，尋即成佛，相三十二，眾好具足，國土名號眾會皆見，怪未曾有，無央數人、天、龍、鬼神皆發無上正真道意，三千世界六反震動，三萬道跡得不退轉，皆當逮成無上正真道。
舍利弗、智積菩薩，默然無言。
爾時，有菩薩名曰藥王，復有菩薩名曰大辯，與二萬菩薩俱，於世尊前，面自啟白：惟愿大圣自安宣教，勿以為慮！如來至真滅度之後，我等當共分布此經，講說示人。假使有人儱戾自用，性不修調，薄德無福，心懷自大，著供養利，不備善本，離於解脫，難可成就，我等世尊！興忍辱力，在於彼世受此經典，書持誦說，供養奉事，懷佩在身，除於吾我，班宣斯經，報安住恩。
爾時，會中五百比丘、學、不學者，前白佛言：唯然，世尊！吾等堪任宣布此經。又復大圣！他方世界如來、聲聞、諸學、不學，佛悉授決，當成無上正真之道。一切叉手而禮世尊。
八千比丘復白佛言：大圣自安，勿以為慮！滅度之後，當廣解說，傳此經道，亦當宣布他方世界。所以者何？此忍世界人多憍慢，本德薄少，心常懷亂，如火毒然，迷惑三界，不能自安。
爾時，大敬逵比丘尼與六千比丘尼俱，瞻戴尊顏，不以為厭，啟白佛言：道德至尊，巍巍無量，超絕虛空，無能及者。
佛即告曰：汝輩瞿曇彌！勿懷悒悒，而為愁戚，悲顏觀佛，恨言如來而不班宣，獨不見蒙授無上至真正覺之決。一切眾會等共和同，爾乃演布，授眾人決，當至無上正真之道，皆一等味，味無有異。從是已往，汝當遭值三萬八千億諸佛之眾，供養奉事，當為菩薩，常為法師。此學、不學六千比丘尼，為諸眾生菩薩法師。次第具足菩薩行已，當成為佛，號曰一切眾生咸敬如來至真等正覺。成佛以後，開化人民，各各展轉，共相授決，當成為佛，度脫無數不可計人。
於是羅云母比丘尼及持名聞，各心念言：今佛世尊而不愍念，獨見遺棄。
於是大圣告名聞比丘尼：今我班宣告語遠近，當於十萬億佛修道，常為法師，奉菩薩行，所遵具足，當得作佛，號具足百千光幢幡如來、至真、等正覺、明行成、為善逝、世間解、無上士、道法御、天人師、為佛、眾佑，其世界名仁賢。
爾時，其佛光明威神無數百千，壽不可限。時大敬逵及羅云母比丘尼等，得未曾有，驚喜悅豫。即說是偈，而嗟嘆佛：
世尊所開示，為眾之導師，開化於世界，并及於天人。
天人所奉事，今者見慰撫，以為人導師，充滿悅我意。
比丘尼說此頌已，白世尊曰：唯然，大圣！我等信樂是佛法訓，堪任誦讀，又及余人他方世界。
於時，世尊顧眄八十億姟百千逮諸摠持開士，講不退轉法輪。時諸菩薩見佛照臨，尋叉手啟白：唯愿大圣以斯經典付授我等，講說宣布，得此經卷，專惟佛德！諸族姓子欣仰世尊，俯察己身前世所行，平等之愿，則於佛前而師子吼：如來滅度後，若此經法在於十方，我等書寫、受持、諷誦、思惟其誼，分別布路，顯化余人，亦令如斯。承佛圣旨，我之朋黨處殊異土，大圣加恩，將接我等，使得成立。
爾時，諸菩薩大士同心等意，佛前而說頌曰：
唯然世尊！默然安圣！佛滅度後，光闡影訓。
然後末世，恐有患難，當普班宣，分別說之。
若撾捶罵詈，以石打擲者，大圣往來世，鄙當忍此愚。
語言難可了，諛諂癡憍慢，然後處山巖，無獲謂有得。
無便於智慧，當何以報答？獨行順心志，懷惡為無忍。
在居貪惡聲，當為說經法，所講言決除，猶若此六通。
兇暴秉毒心，處寂行斯想，入燕而獨住，不慕罵詈對。
是我等無忍，猗著於利養，則是外道人，所說為已施。
於經自精進，猶以供養利，於眾會中說，宣吾等名譽。
若至國王宮，大臣及寮屬，并梵志長者，若余比丘所。
謗毀說我惡，所行如邪道，吾當悉忍此，當奉侍大圣。
爾時離憂戚，若使能忍辱，以斯佛所說，悉當呵教之。
劫亂比丘諍，兇暴大恐懼，悉罵詈我等，諸比丘如鬼。
在世行恭敬，皆令忍苦患，以順柔軟性，故當說此經。
吾等不貪身，亦不惜壽命，當堪奉持此，志愿於佛道。
世尊具知之，如兇惡比丘，然後來末世，當分別開解。
顏色常不悅，數數犯不當，游行不以時，衣服多不政。
假使今世雄，滅度後末世，在眾會勇猛，分別說是經。
若行求入城，儻有所慕索，所在當施與，佛知不令墮。
用愛樂世原，興修仁善心，少欲行節限，逮善寂滅度。
一切世光曜，十方悉來會，我當言至誠，悉見心不虛。