識托浮泡起，生從愛欲來。昔時曾長大，今日復嬰孩。
星眼隨人轉，朱唇向乳開。為迷真法性，還卻受輪回。
覽鏡容顏改，登堦氣力衰，咄哉今已老！趨拜禮還虧。
身似臨崖樹，心同念水龜，尚猶耽有漏，不肯學無為。
忽染沈痾疾，因成臥病人，妻兒愁不語，朋友猒相親。
楚痛抽千脈，呻吟徹四鄰，不知前路險，猶尚恣貪瞋。
精魄辭生路，游魂入死關，只聞千萬去，不見一人還。
寶馬空嘶立，庭花永絕攀，早求無上道，應免四方山。
觀心空王，玄玅難測，無形無相，有大神力，
能滅千災，成就萬德，體性雖空，能施法則。
觀之無形，呼之有聲，為大法將，心戒傳經。
水中鹽味，色里膠清，決定是有，不見其形。
心王亦爾，身內居停，面門出入，應物隨情，
自在無礙，所作皆成。了本識心，識心見佛。
是心是佛，是佛是心，念念佛心，佛心念佛。
欲得早成，戒心自律，凈律凈心，心即是佛。
除此心王，更無別佛，欲求成佛，莫染一物。
心性雖空，貪瞋體實。入此法門，端坐成佛；
到彼岸已，得波羅蜜。慕道之士，自觀自心，
知佛在內，不向外尋，即心是佛，即佛即心。
心明識佛，曉了識心，離心非佛，離佛非心。
非佛莫測，無所堪任，執空滯寂，於此漂沈。
諸佛菩薩，非此安心，明心大士，悟此玄音。
身心性玅，用無更改，是故智者，放心自在。
莫言心王，空無體性，能使色身，作邪作正。
非有非無，隱顯不定，心性雖空，能凡能圣。
是故相勸，好自防慎，剎那造作，還復漂沈。
清凈心智，如世黃金，般若法藏，竝在身心。
無為法寶，非淺非深，諸佛菩薩，了此本心。
有緣遇者，非去來今。
又頌曰：
遍瞻四大海，觀尋五陰山，如來行道處，靈智甚清閑。
寶殿明珠燿，華座美玉鮮，心王明教法，敷揚般若蓮。
凈地菩提子，盍得天中天，觀此色身中，心王般若空。
圣智安居處，凡夫路不同，出入無門戶，觀尋不見蹤。
大體寬無際，小心塵不容，欲得登彼岸，高張智慧帆。
清凈明珠戒，莊嚴佛道場，身作如來相，心為般若王。
愿早登蓮座，口放大圓光，廣照無邊界，為物作橋梁。
開大毘尼藏，名傳戒定香，觀達無生智，空中誰往來？
永超三界獄，不染四魔胎，游戲蓮華上，安居法性臺。
天人悉瞻仰，冥空贊善哉，有緣逢廣化，般若玅門開。
夜夜抱佛眠，朝朝還共起，行住鎮相隨，坐臥同居止。
分毫不相離，如身影相似，欲知佛何在，只這語聲是。
寂是法王根，動是法王苗，涅盤既不遠，常住亦非遙。
回心名凈土，煩惱應時消，欲過三途海，勤修六度橋。
定當成正覺，喻若待來潮，伏藏不離體，珠在內身中。
但向心邊會，莫遠外於空，萬類同真性，千般體一如。
若人解此法，何用苦尋渠，四生同一體，六趣會歸余。
無明即是佛，煩惱不須除。
不須貪，看取游魚戲碧潭，只是愛他鉤下餌，一條線向口中含。
不須瞋，瞋則能招地獄因，但將定力降風火，便是端嚴紫磨身。
不須癡，癡被無明六賊欺，惡業自身心所造，愚迷披卻畜生皮。
勸君一，專心常念波羅蜜，勤修六度向菩提，五濁三涂自然出。
勸君二，夫人出世莫求利，縱然求得暫時間，須臾不久歸蒿里。
勸君三，人身難得大須慙，晝夜六時常念佛，勤修三寶向伽藍。
勸君四，努力經營修善事，莫言少壯好光容，未委前程是何處。
勸君五，尋思地獄真成苦，眼前富貴逞容儀，須臾不久還歸土。
勸君六，第一莫吃眾生肉，若非菩薩化身來，便是前生親眷屬。
勸君七，萬事無過須的實，朝三暮四不為人，此理安身終不吉。
勸君八，吃肉之人真羅剎，今身若也殺佗身，來生還被佗身殺。
勸君九，天堂地獄分明有，莫將酒肉勸僧人，五百生中無腳手。
勸君十，相勸修行須在急，一朝命盡入黃泉，父娘妻子徒勞泣。
空手把鋤頭，步行騎水牛，牛從橋上過，橋流水不流。
有物先天地，無形本寂寥，能為萬象主，不遂，陵雖不敏，夙仰高風，輕課庸音，乃為銘曰：
大矣權迹，勞哉赴時，或現商主，聊為國師。
卑同巧匠，屈示良醫，猗歟開士，類此難思。
當來解脫，克紹迦維，玅道猶秘，機緣未適。
弗降雞頭，寧開狼迹？北地爰徙，東山所宅。
族貴泥陽，宗分蘭石，莫測其本，徒觀其跡。
邈有蒲塞，心冥世雄，明宣苦苦，玅鑒空空。
汲引三界，行藏六通，爰初隱逸，宴處林叢。
食等湌露，齋疑服風，敬禮珍塔，歸依靈像。
未若天尊，躬臨方丈，慧炬常照，慈燈斯朗。
釋梵天僊，晨昏來往，濟濟行法，詵詵談講。
德秀臧丈，風高廣成，來儀上國，抗禮承明。
玅辯無相，深言不生，撞鐘比說，擊鼓慙英。
樂論天口，誰其與京，乍現仙掌，爰標神足。
色艷浮檀，香踰薝卜，我有邊際，隨機延促。
誓毀身城，當開心獄，忽示泡影，俄如風燭。
噭噭門人，承師若親，寧焚輭疊，弗燎香薪。
合窟為窆，方墳以堙，須彌據海，變炭揚塵。
凈土無壞，靈儀自真，何時涌塔，復睹全身？
梁陳以上，號婺州義烏縣為東陽烏傷縣，縣民傅翕，字玄風，娶留玅光為妻，生二子。年二十四，猶為漁，因異僧嵩謂曰：爾彌勒化身，何為漁？遂令自鑒於水，廼見圓光異狀，夫西人所謂為佛者，始自異。一旦，入松山，坐兩大樹下，自號為雙林樹下當來解脫善慧大士。久之，賣妻子以充僧施，遠近多歸之。
梁大通中，移書武帝，召至都下，聞其多詭異，因勅諸城吏，翕至，輒扃閉其門戶。翕先是持大椎以往，人不之測，至是撾一門，而諸門盡啟，帝異之。他日，坐法榻上，帝至不起。翕不知書，而言語辯論皆可奇，帝嘗賜大珠，能出水火於日月。
陳太建初，卒於雙林寺，寺在翕所坐兩大樹之山下，故名焉。凡翕有神異變現，若佛書之所云不可思議者，前進士樓穎為之實錄，凡七卷，而侍中徐陵亦為文於碑。
翕卒後，弟子菩提等，多請王公大臣為護法檀越。陳後主為王時，亦嘗益其請，而司空侯安都，以至有唐盧熙，凡一百七十五人，皆手字名姓，殷勤愿言。
寶歷中，余蒞越婺，余所刺郡，因出教義烏索其事實，雙林僧挈梁陳以來書詔洎碑錄十三軸，與水火珠、扣門椎、織成佛。大水突偕至焉，余因返其珠、椎、佛突，取其蕭陳二主書，洎侯安都等名氏，治背裝剪，異日將廣之於好古者，亦所以大翕遺事於天下也。與夫委棄殘爛於空山，盍不侔矣。固無讓於義，取焉而又償以束帛，且為書其事於寺石，以相當之，取其復還之最重者為名，故曰還珠留書記。二年十月二十日。
