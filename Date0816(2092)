又唱：不来诸比丘说欲。
僧今和集欲作何事？
我某甲，从今尽寿，归依佛两足尊、归依法无欲尊、归依僧众中尊。
我某甲，归依佛竟、归依法竟、归依僧竟。于释迦牟尼佛法中，乐受五戒为优婆塞。当证知。
汝某甲听。是佛婆伽婆，释迦牟尼多陀阿伽度、阿罗诃、三藐三佛陀，为优婆塞说五戒。凡是优婆塞，当尽寿护持。何等为五？尽寿离杀生是优婆塞戒。是中尽寿离杀生，是事能持不？
尽寿离不与取是优婆塞戒。是中尽寿离不与取，是事能持不？
尽寿离邪淫是优婆塞戒。是中尽寿离邪淫，是事能持不？
尽寿离妄语是优婆塞戒。是中尽寿离妄语，是事能持不？
尽寿离饮酒是优婆塞戒。是中尽寿离饮酒，谷酒、甘蔗酒、蒲萄酒，一切能放逸酒，是事能持不？
我某甲，从今至明旦，归依佛两足尊、归依法无欲尊、归依僧众中尊。
我某甲，从今至明旦，归依佛竟、归依法竟、归依僧竟。
我某甲已受三归竟。从无始生死已来至于今日，身业不善：杀、盗、淫，口业不善：妄言、绮语、恶口、两舌，意业不善：贪欲、恚瞋、愚痴邪见。如此众罪，今向十方诸佛、诸尊菩萨、得道贤圣、现在师僧前求哀忏悔。我某甲已忏悔竟，身业清净、口业清净、意业清净，是名清净住。从今至明旦，习学诸佛，不杀、不盗、不淫、不妄语、不饮酒、不坐卧高广大床、不着香华缨络香油涂身、不作唱技乐故往观听、过中不食。
我某甲已受八戒竟。以此功德，不求转轮圣王、释梵诸王、人天之乐，愿尽诸烦恼，明知一切法，果成佛道。
大德尼僧听！我比丘尼某甲，受大戒来满十二岁，欲畜众。我某甲已从僧乞畜众羯磨，愿僧与我某甲作畜众羯磨。慈愍故。
大德尼僧听！比丘尼某甲，受大戒来满十二岁，欲畜众。某甲已从僧乞畜众羯磨。若僧时到僧忍听，僧当与某甲畜众羯磨。如是白。
大德尼僧听！比丘尼某甲，受大戒来满十二岁，欲畜众。某甲已从僧乞畜众羯磨，僧今与某甲畜众羯磨。谁诸长老忍与某甲畜众羯磨者，是长老默然；谁不忍者便说。是初羯磨成就不？
僧已忍与某甲畜众羯磨竟。僧忍，默然故，是事如是持。
大德僧听！某甲求出家剃发。僧忆持！诸长老！某甲求出家。忆持！
大德忆念！我某甲求大德为沙弥和上，愿大德为我某甲作十戒和上。我某甲依大德和上故，出家受十戒。
我某甲，归依佛、归依法、归依僧出家。是佛婆伽婆释迦牟尼多陀阿伽度、阿罗诃、三藐三佛陀出家，我亦随佛出家，和上某甲。
我某甲，归依佛竟、归依法竟、归依僧竟出家。是佛婆伽婆释迦牟尼多陀阿伽度、阿罗诃、三藐三佛陀出家，我亦随佛出家竟，和上某甲。汝某甲听！是佛婆伽婆释迦牟尼多陀阿伽度、阿罗诃、三藐三佛陀，为沙弥说十戒。何等为十？
尽寿离杀生是沙弥戒。是中尽寿离杀生，汝能持不？
尽寿离不与取是沙弥戒。是中尽寿离不与取，汝能持不？
尽寿离非梵行是沙弥戒。是中尽寿离非梵行，汝能持不？
尽寿离妄语是沙弥戒。是中尽寿离妄语，汝能持不？
尽寿离饮酒是沙弥戒。是中尽寿离饮酒，谷酒、甘蔗酒、蒲萄酒，一切能放逸酒，汝能持不？
尽寿离坐卧高广大床是沙弥戒。是中尽寿离坐卧高广大床，汝能持不？
尽寿离着香华璎珞香油涂身是沙弥戒。是中尽寿离着华香璎珞香油涂身，汝能持不？
尽寿离作唱技乐故往观听是沙弥戒。是中尽寿离作唱技乐故往观听，汝能持不？
尽寿离受畜金银钱宝是沙弥戒。是中尽寿离受畜金银钱宝，汝能持不？
尽寿离非时食是沙弥戒。是中尽寿离非时食，汝能持不？
如是沙弥十戒，尽寿不应犯。当勤供养三宝：佛宝、法宝、比丘僧宝，当供养和上、阿阇梨，一切如法教不得违逆，勤求方便学问坐禅诵经，于佛法中当得须陀洹果、斯陀含果、阿那含果、阿罗汉果、辟支佛道乃至得阿耨多罗三藐三菩提，令出家不虚、果报不绝。汝所未解，和上、阿阇梨当广为汝说。
大德忆念！我沙弥尼某甲求尊为和上尼，愿尊为我某甲作和上尼。我某甲因和上尼故，僧与我某甲二岁学戒。一比丘尼应问和上尼：能为某甲作和上不？
僧和合不？僧一心和合当作僧事。和上尼某甲，沙弥尼某甲，僧当与二岁学戒。大德尼僧听！我沙弥尼某甲，因和上尼某甲，从僧乞二岁学戒，和上尼某甲。僧当与我某甲二岁学戒，和上尼某甲。慈愍故。
大德尼僧听！沙弥尼某甲，因和上尼某甲，从僧乞二岁学戒，和上尼某甲。若僧时到僧忍听，僧当与某甲二岁学戒，和上尼某甲。如是白。
大德尼僧听！沙弥尼某甲，从和上尼某甲，从僧乞二岁学戒，和上尼某甲。僧今与某甲二岁学戒，和上尼某甲。谁诸长老忍与某甲二岁学戒，和上尼某甲，忍者是长老默然；谁不忍者便说。是初羯磨成就不？
僧已忍与某甲二岁学戒竟，和上尼某甲。僧忍，默然故，是事如是持。
汝某甲听！佛世尊多陀阿伽度、阿罗诃、三藐三佛陀知者见者，说戒式叉摩尼六法。汝式叉摩尼尽寿受持。
佛种种因缘呵欲欲想、欲欲觉、欲欲热，赞叹断欲、除欲想、灭欲热。若式叉摩尼同入学法中，不舍戒、戒羸不出相，随心想受淫欲乃至共畜生，是非式叉摩尼、非沙门尼、非释女，失灭式叉摩尼法。是事尽寿不应犯，汝能持不？
佛种种因缘呵责偷夺法，赞叹不偷夺法，乃至一条线、一寸纳、一渧油分齐尚不应犯。是中佛制极少乃至五钱若五钱直。若式叉摩尼随所偷夺事，若王捉、若杀、若打、若缚、若摈出、若输金罪，若作是言：汝贼、汝小儿、汝痴、汝堕官罪。若式叉摩尼如是偷夺者，是非式叉摩尼、非沙门尼、非释女，失灭式叉摩尼法。是事尽寿不应犯，汝能持不？
佛种种因缘呵责杀生，赞叹不杀，乃至蚁子尚不应杀，何况于人。若式叉摩尼故夺人命，若持刀与、若教死、叹死作如是言：咄！人用恶活为？死胜生。随彼心乐死，种种因缘教死叹死，若作忧多杀、若头多杀、作弶作网作拨，若作毗陀罗杀、若似毗陀罗杀、若断气杀、若堕胎杀、若按腹杀，若推着火中水中、若从高推下、若遣使道中死，乃至母腹中初得二根身根命根歌罗罗中生，恶心方便令夺其命。从是因缘死者，是非式叉摩尼、非沙门尼、非释女，失灭式叉摩尼法。是事尽寿不应犯，汝能持不？
佛种种因缘呵责妄语，赞叹不妄语，乃至戏笑尚不应妄语，何况故妄语。若式叉摩尼不知不见空无过人法，自言我如是知如是见，我得须陀洹果乃至阿罗汉果，我得初禅二禅三禅，我得慈悲喜舍、无量空处识处无所有处非想非非想处定，我得不净观、阿那般那念；诸天来至我所，诸龙、夜叉、薜荔伽、毗舍阇、鸠槃茶、罗刹等来至我所，彼问我答、我问彼答。若式叉摩尼如是妄语者，是非式叉摩尼、非沙门尼、非释女，失灭式叉摩尼法。是事尽寿不应犯，汝能持不？
佛种种因缘呵欲欲想、欲欲觉、欲欲热；赞叹断欲、除欲想、灭欲热。若式叉摩尼有漏心，听漏心男子，发际至腕膝已上，却衣顺摩逆摩抱捉牵推、举上举下若按若掐，是非式叉摩尼、非沙门尼、非释女，失灭式叉摩尼法；若犯者可更受。是事尽寿不应犯，汝能持不？
佛种种因缘呵欲欲想、欲欲觉、欲欲热；赞叹断欲、除欲想、灭欲热。若式叉摩尼有漏心，听漏心男子，捉手捉衣共立共语，共期入屏覆处，待男子来自身往就，如白衣女人。此八事示贪著相，是非式叉摩尼、非沙门尼、非释女，失灭式叉摩尼法；若犯更受。是事尽寿不应犯，汝能持不？
汝某甲听！僧已与汝二岁学法，式叉摩尼受持六法名式叉摩尼。汝得具满和上阿阇梨、具满比丘尼僧，得好国土、得好行处。转轮圣王所愿尚不能满，汝今已具满，当恭敬三宝：佛宝、法宝、比丘僧宝，当供养和上阿阇梨，恭敬上中下坐，当勤三学：善戒学、善心学、善慧学，当修三脱门：空、无相、无作，当勤三业：坐禅、诵经、劝作众事。汝行是法，当开甘露门，得须陀洹果、斯陀含果、阿那含果、阿罗汉果。如莲华在水日夜增长，汝诸善根亦复如是，于佛法中日夜增长。余残诸戒，和上阿阇梨当渐渐为汝广说。释师子法中，已获难得戒；无难时难得，已得勿使空。头面礼僧足，右绕欢喜去。
我某甲，是衣僧伽梨若干条受，割截成。我某甲不离宿受持。
我某甲，是衣郁多罗僧七条受，两长一短割截成。我某甲不离宿受持。
我某甲，是衣安陀会五条受，一长一短割截成。我某甲不离宿受持。
若僧伽梨缦，应言：是缦衣僧伽梨受持。余二衣亦尔。
我某甲，是覆肩衣受，长四肘广二肘半。是覆肩衣，我某甲不离宿受持。
我某甲，是衣厥修罗受，长四肘、广二肘半。是厥修罗，我某甲不离宿受持。
我某甲，是钵多罗应量受持，常用故。
大德忆念！我式叉摩尼某甲，求尊为和上尼。愿尊为我某甲作和上尼，我某甲因和上尼故，僧当与我某甲作乞属和上尼羯磨。慈愍故。能为某甲作和上尼不？谁能为某甲作教授师？
大德尼僧听！式叉摩尼某甲，从和上尼某甲求受具足戒，某甲能作教师，为教某甲故。若僧时到僧忍听，某甲作教师，为教某甲。如是白。
大德尼僧听！式叉摩尼某甲，从和上尼某甲，求受具足戒，某甲能作教师教某甲。谁诸尼僧忍立某甲为教师，为教某甲，忍者是长老默然；谁不忍者便说。僧已忍立某甲为教师，教某甲竟。僧忍，默然故，是事如是持。
汝某甲听！今是至诚时、实语时。我今问汝，实当言实、不实当言不实。汝是女不？是人不？非是非人不？非畜生不？非是不能女不？女根上有毛不？不枯坏不？不带下病不？非偏不？不二道合不？女根不小不？非是不能产不？非是无乳不？非是一乳不？非是恒月水不？非无月忌不？非婢不？非客作不？非买得不？非破得不？非兵妇不？非吏妇不？非犯官事不？不负他物不？女人有如是等病：癞病、痈疽病、销尽病、癫狂病、长病、热病，无如是等病不？父母夫主在不？若言在，父母夫主听出家不？五衣钵具不？汝字何等？和上尼字谁？答言：我字某甲，和上尼名某甲。
大德尼僧听！我某甲，因和上尼某甲，求受具足戒。我某甲，今从僧乞属和上尼羯磨，和上尼某甲。僧当与我某甲作属和上尼羯磨，和上尼某甲。慈愍故。
大德尼僧听！某甲，因和上尼某甲，求受具足戒。某甲今从众僧乞属和上尼羯磨，和上尼某甲。若僧时到僧忍听，我今僧中问某甲无遮道法。如是白。
大德尼僧听！颇有未问者不？若未问者当更问，已问者默然。
大德尼僧听！式叉摩尼某甲，从和上尼某甲，求受具足戒。某甲已从僧乞属和上尼羯磨，和上尼某甲。某甲自说清净，无诸难事、年岁已满、衣钵具足，某甲和上尼某甲。若僧时到僧忍听，僧当与某甲作属和上尼羯磨，和上尼某甲。如是白。
大德尼僧听！式叉摩尼某甲，从和上尼某甲，求受具足戒。某甲已从众僧乞属和上尼羯磨，和上尼某甲。某甲自说清净，无诸难事、年岁已满、衣钵具足，某甲和上尼某甲。僧今与某甲作属和上尼羯磨，和上尼某甲。诸尼僧忍与某甲作属和上尼羯磨，和上尼某甲，忍者是长老默然；谁不忍者便说。是初羯磨成就不？僧已忍为某甲作属和上尼羯磨，和上尼某甲竟。僧忍，默然故，是事如是持。
大德忆念！我某甲，求尊为和上尼。愿尊为我某甲作和上尼。我某甲依和上尼故，僧当与我某甲受具足戒，慈愍故。
大德僧听！我某甲，从和上尼某甲，求受具足戒。我某甲今从众僧乞受具足戒，和上尼某甲。僧当济度我，与我某甲受具足戒，慈愍故。
大德僧听！某甲从和上尼某甲，求受具足戒。某甲已从众僧乞受具足戒，和上尼某甲。若僧时到僧忍听，我当僧中问某甲六法。如是白。汝某甲听！今是至诚时、实语时。我今僧中问汝，实当言实、不实当言不实。汝本来清净不？汝从出家来顺行出家法不？二岁学六法不？比丘尼僧作本事不？尼僧已和合作乞属和上尼羯磨未？五衣钵具不？汝字何等？和上尼字谁？答言：我名某甲，和上尼名某甲。
大德僧听！颇未问者不？若未问者当更问，已问者默然。
大德僧听！某甲，从和上尼某甲，求受具足戒。某甲已从众僧乞受具足戒，和上尼某甲。某甲自说清净，无诸难事、年岁已满，从出家来顺行出家法，已二岁学六法，比丘尼僧已作本事，已作属和上尼羯磨，五衣钵具，某甲和上尼某甲。若僧时到僧忍听，僧当与某甲受具足戒，和上尼某甲。如是白。
大德僧听！某甲，从和上尼某甲，求受具足戒。某甲已从众僧乞受具足戒，和上尼某甲。某甲自说清净，无诸难事、年岁已满，从出家来顺行出家法，已二岁学六法，比丘尼僧已作本事，已作属和上尼羯磨，五衣钵具，某甲和上尼某甲。僧今与某甲受具足戒，和上尼某甲。谁诸长老忍与某甲受具足戒，和上尼某甲，忍者是长老默然；谁不忍者便说。是初羯磨成就不？
僧已忍与某甲受具足戒，和上尼某甲竟。僧忍，默然故，是事如是持。
汝某甲听！佛世尊多陀阿伽度、阿罗呵、三藐三佛陀知者见者，为受大戒比丘尼说三依止法，比丘尼依是出家受戒行比丘尼法。何等三？
依粪扫衣。比丘尼依是，得出家受戒行比丘尼法。若长得赤麻衣、白麻衣、刍麻衣、翅夷罗衣、缯衣、钦婆罗衣、劫贝衣，如是等清净衣，皆是盈长得。是中尽寿依粪扫衣，汝能持不？
依乞食。比丘尼依是，得出家受戒行比丘尼法。若长得相食、故作食、六斋日食、月一日食、十六日食、众僧食、别房食、请食、若僧若别请，如是等清净食，皆是盈长得。是中尽寿依乞食，汝能持不？
依陈弃药。比丘尼依是，得出家受戒行比丘尼法。若长得四种含销药、四种净脂、五种根药、五种果药、五种盐、五种汤、五种树胶药，如是余清净药，皆是盈长得。是中尽寿依陈弃药，汝能持不？
汝某甲听！佛世尊多陀阿伽度、阿罗诃、三藐三佛陀知者见者，为受具足戒比丘尼说八堕法。若比丘尼于八堕法中堕所犯一一法，是非比丘尼、非沙门尼、非释女，失灭比丘尼法。
佛种种因缘呵欲欲想、欲欲觉、欲欲热，赞叹断欲、除欲想、灭欲热。若比丘尼共诸比丘尼入戒法中，不舍戒、戒羸不出相，随心想受淫欲乃至共畜生，是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵责偷夺法，赞叹不偷夺法，乃至一条线、一寸纳、一渧油分齐尚不应偷夺，是中佛制极少乃至五钱若五钱直。若比丘尼随所偷事，若王捉、若杀、若打、若缚、若摈出、若输金罪，作是言：汝贼、汝小儿、汝痴、汝堕官罪。若比丘尼如是偷夺者，是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵责杀生，赞叹不杀生，乃至蚁子尚不应杀，何况于人。若比丘尼自手夺人命，若持刀与、若教死赞死，作是言：咄人用恶活为？死胜生。随彼心乐死，种种因缘教死赞死，若作忧多杀、若头多杀，若作弶、作网、作拨，若作毗陀罗杀、若似毗罗杀、若断气杀、若堕胎杀、若按腹杀，若推着火中水中、若从高推下、若遣使道中死，乃至母腹中初得二根身根命根歌罗罗中生，恶心方便令夺其命。从是因缘死者，是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵责妄语，赞叹不妄语，乃至戏笑尚不应妄语，何况故妄语。若比丘尼不知不见空无过人法，自言我如是知如是见、我得四果四向，乃至我得初禅二禅三禅四禅，我得慈悲喜舍、无量空处、识处、无所有处、非想非非想处定，我得不净观、阿那般那念，诸天来至我所，诸龙、夜叉、薜荔伽、毗舍阇、鸠槃荼、罗刹等来至我所，彼问我答、我问彼答。若比丘尼如是妄语者，是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵欲欲想、欲欲觉、欲欲热，赞叹断欲、除欲想、灭欲热。若比丘尼有漏心，听漏心男子发际至腕膝已上却衣顺摩逆摩抱捉牵推、举上举下按掐者，是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵欲欲想、欲欲觉、欲欲热，赞叹断欲、除欲想、灭欲热。若比丘尼有漏心，听漏心男子捉手捉衣共立共语，共期入屏覆处，待男子来自身往就，如白衣女人。此八事示贪著相，是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵责恶知识恶伴党，赞叹善知识善伴党。若比丘尼，知他比丘尼犯重罪，覆藏乃至一夜。是比丘尼，知彼比丘尼若退若住若失若远去往，作是言：我先知是比丘尼有如是事，不欲自向人说、不欲向僧说，不欲令人作是言：云何妹自污姊。是非比丘尼、非沙门尼、非释女，失灭比丘尼法。是事尽寿不应犯，汝能持不？
佛种种因缘呵责恶知识恶伴党，赞叹善知识善伴党。若比丘尼，知比丘僧一心和合作不见摈，是比丘独一无二无伴无侣不休不息，随顺相助。诸比丘尼应语是比丘尼言：僧一心和合作不见摈，是比丘独一无二无伴无侣不休不息，汝莫随顺。若是比丘尼，诸比丘尼如是谏时，坚持是事不舍者，诸比丘尼应第二第三谏，令舍是事故。第二第三谏时舍者善；若不舍者，是非比丘尼、非沙门尼、非释女，失灭比丘尼法。是事尽寿不应犯，汝能持不？
汝某甲听！僧已与汝受具足戒竟。善受教化随顺师教，汝已得好和上阿阇梨，得好众僧，得好行道处。如转轮圣王所愿尚不能得满，汝今已具满。当恭敬三宝：佛宝、法宝、比丘僧宝。当勤三学：善戒学、善心学、善慧学；勤修三脱门：空、无相、无作；当勤三业：坐禅、诵经、劝作众事。汝行是法，当开甘露门，得须陀洹果、斯陀含果、阿那含果、阿罗汉果、辟支佛佛道，如莲华在水日夜增长，汝诸善根亦复如是，于佛法中日夜增长。余残诸戒，和上阿阇梨当渐渐为汝广说。即为说偈：释师子法中，一切妙善集，深大无涯际，功德之宝海。是愿转轮王，天王善妙王，常求作沙门，不遂汝已得。精勤行三业，佛法无量种，汝常忆念法，逮诸无碍智。如莲花在水，渐渐日增长，汝亦如是信，戒闻定慧增。余戒佛所说，和上师当教，众中礼绕竟，喜各从所乐。
我某甲，此衣僧伽梨若干条受，若割截若未割截，是衣受持不离宿。
我某甲，此衣忧多罗僧七条受，若割截若未割截，是衣受持不离宿。
我某甲，此衣安陀会五条受，割截若未割截，是衣受持不离宿。
我某甲，此钵多罗应量受，长用故。大德忆念！我某甲请大德为和上，愿大德为我某甲作大戒和上。我某甲依大德和上故得受具足戒，愿大德与我某甲受具足戒。慈愍故。谁能为某甲作和上？谁能为某甲作教授师？
大德僧听！某甲，从和上某甲，求受具足戒，某甲能为某甲作教师。若僧时到僧忍听，僧某甲当作教师，为教某甲。如是白。
大德僧听！某甲，从和上某甲，求受具足戒，某甲能为某甲作教师，教某甲故。谁诸长老忍某甲作教师教某甲者，是长老默然；谁不忍者便说。僧已忍某甲作教师教某甲竟。僧忍，默然故，是事如是持。
汝某甲听！今是至诚时、实语时，后僧中亦如是问，汝实当言实、不实当言不实。我今问汝：汝丈夫不？年满二十不？非奴不？不与人客作不？不买得不？不破得不？非官人不？不犯官事不？不阴谋王家不？不负人债不？丈夫有如是病，若癞痈漏瘭疽痟疾癫病？汝有父母在不？若言在，父母听汝出家不？先不作比丘不？若言作，清净持戒不？舍戒时一心如法还戒不？三衣钵具不？汝字何等？和上字谁？答：我名某甲，和上名某甲。教师问竟应白僧：我问某甲竟。
大德僧听！我某甲，从和上某甲，求受具足戒。我某甲今从众僧乞受具足戒，和上某甲。愿僧济度我，与我某甲受具足戒。慈愍故。
大德僧听！某甲，从和上某甲，求受具足戒。某甲已从众僧乞受具足戒，某甲和上某甲。若僧时到僧忍听，我今僧中问某甲无遮道法。如是白。
大德僧听！颇有未问者不？若未问者当更问，已问者默。大德僧听！某甲，从和上某甲，求受具足戒。某甲已从众僧乞受具足戒，和上某甲。某甲自说清净无诸难事，年岁已满，衣钵具足，某甲和上某甲。若僧时到僧忍听，僧当与某甲受具足戒，和上某甲。如是白。
大德僧听！某甲，从和上某甲，求受具足戒。某甲已从众僧乞受具足戒，和上某甲。某甲自说清净无诸难事，年岁已满，衣钵具足，某甲和上某甲。僧今与某甲受具足戒，和上某甲。谁诸长老忍与某甲受具足戒，和上某甲，忍者是长老默然；谁不忍者便说。是初羯磨成就不？僧已忍与某甲受具足戒竟，和上某甲。僧忍，默然故，是事如是持。
汝某甲听！是佛婆伽婆释迦牟尼多陀阿伽度、阿罗诃、三藐三佛陀，为受具足人说四依法，依是得出家受具足戒作比丘。何等四？
依粪扫衣。比丘依是得出家受具足戒成比丘法。若更得白麻衣、赤麻衣、羯耶衣、憍施耶衣、翅夷罗衣、钦跋罗衣、劫贝衣，如是等余清净衣，皆是盈长得。是中依粪扫衣，能尽寿受持不？
依乞食。比丘依是得出家受具足戒成比丘法。若更得为作食，因生六斋日食、月一日食、十六日食、众僧食、别房食、请食若僧若私，如是等余清净食，皆是盈长得。是中依乞食，能尽寿受用不？
依树下住。比丘依是得出家受具足戒成比丘法。若得温室、讲堂、殿楼、一重舍、阁屋、平覆屋、地窟山窟、漂头勒迦卧具、曼头勒迦卧具、禅头勒迦卧具、下至草敷叶，如是等余清净房舍卧具，皆是盈长得。是中依树下住，能尽寿受用不？
依陈弃药。比丘依是得出家受具足戒成比丘法。若更得四种含销药，四种净脂，五种根药，五种果药，五种净盐，五种汤，五种树胶药，如是等余清净药，皆是盈长得。是中依陈弃药，能尽寿受用不？
汝某甲听！是佛婆伽婆释迦牟尼多陀阿伽度、阿罗呵、三藐三佛陀，为受具足比丘说四堕法。若比丘于是四堕法若作一一法，是非比丘、非沙门、非释子，失灭比丘法。如截多罗树断，更不生不青不长不广。比丘亦如是，于四堕法若犯一一法，非比丘、非沙门、非释子，失灭比丘法。
佛种种因缘呵责欲欲想、欲欲觉、欲欲热，赞叹断欲、除欲想、灭欲热。若比丘共诸比丘入戒法中，不舍戒、戒羸不出相，随心想受淫欲乃至共畜生，是非比丘、非沙门、非释子，失灭比丘法。是事尽寿不应犯，汝能持不？
佛种种因缘呵责偷夺法，赞叹不偷夺法，乃至一条线、一寸纳、一渧油分齐尚不应偷夺，是中佛制极少乃至五钱若五钱直。若比丘随所偷夺事，若王捉、若杀、若打、若缚、若摈出、若输金罪，作是言：汝贼、汝小儿、汝痴、汝堕官罪。若比丘如是偷夺者，是非比丘、非沙门、非释子，失灭比丘法。是事尽寿不应犯，汝能持不？
佛种种因缘呵责杀生，赞叹不杀生，乃至蚁子尚不应杀，何况于人。若比丘自手夺人命，若持刀与，若教死赞死，作是言：咄人用恶活为？死胜生。随彼心乐死，种种因缘教死赞死，若作忧多杀，若头多杀，若作弶、作网、作拨，若作毗陀罗杀，若似毗陀罗杀，若断气杀，若堕胎杀，若按腹杀，若推着火中水中、若从高推下、若遣使道中死，乃至母腹中初得二根身根命根歌罗罗中生，恶心方便令夺其命。从是因缘死者，是非比丘、非沙门、非释子，失灭比丘法。是事尽寿不应犯，汝能持不？
佛种种因缘呵责妄语，赞叹不妄语，是中乃至戏笑尚不应妄语，何况故妄语。若比丘不知不见空无过人法，自言我如是知如是见，我得须陀洹果乃至阿罗汉果，我得初禅二禅三禅四禅，我得慈悲喜舍无量、空处、识处、无所有处、非想非非想处定，我得不净观、阿那般那念。诸天来至我所，诸天、龙、夜叉、薜荔、毗舍阇、鸠槃茶、罗刹等来至我所，彼问我答、我问彼答。若比丘如是妄语者，是非比丘、非沙门、非释子，失灭比丘法。是事尽寿不应犯，汝能持不？
汝某甲听！初篇罪不可起；第二篇罪虽可起，几时覆藏，随覆藏时应行波利婆沙。行波利婆沙已，应行六夜摩那埵，行摩那埵已二十比丘众中出罪，是众中可耻为人所轻。是中汝不得故弄阴出不净，如是事能不作不？
不得故触女人身。不得向女人恶口语。不得女人前自赞供养身。不得媒嫁女人。不得自起房，佛听应作、不听不应作。不得起大房，佛听应作、不听不应作。无根罪不得谤他人。少许罪因缘不得谤言大。不得勤破僧。不得佐破僧人。不毁辱他家。不得性戾难教。如是事能不作不？
汝某甲听！僧已与汝受具足戒竟。善受教化随顺师教，汝已得好和上阿阇梨，得好众僧，得好国土好行道处。如转轮圣王所愿尚不能得满，汝今已具满。当恭敬三宝：佛宝、法宝、比丘僧宝。当勤三学：善戒学、善心学、善慧学。勤修三脱门：空、无相、无作。当勤三业：坐禅、诵经、劝作众事。汝行是法，当开甘露门，得须陀洹果、斯陀含果、阿那含果、阿罗汉果、辟支佛道。如莲华在水日夜增长，汝诸善根亦复如是，于佛法中日夜增长。余残诸戒，和上阿阇梨当渐渐为汝广说。即为说偈：释师子法中，一切妙善集，深大无涯际，功德之宝海。是愿转轮王，天王善法王，常求作沙门，不遂汝已得。精勤行三业，佛法无量种，汝常忆念法，逮诸无碍智。如莲华在水，渐渐日增长，汝亦如是信，戒闻定慧增。余戒佛所说，和上师当教，众中礼绕竟，喜各从所乐。
大德僧听！比丘某甲唱四方小界相，僧今结小界作戒场。若僧时到僧忍听，僧于此四方相内结小界作戒场。如是白。
大德僧听！比丘某甲唱四方小界相，僧今于此四方相内结小界作戒场。谁诸长老忍僧于此四方相内结小界作戒场者，是长老默然；谁不忍者便说。僧已忍于此四方相内结小界作戒场竟。僧忍，默然故，是事如是持。
大德僧听！比丘某甲唱四方大界相，是诸相内是界内。若僧时到僧忍听，是中一布萨共住结界。如是白。
大德僧听！比丘某甲唱四方大界相，是诸相内是界内，是中一布萨共住结界。谁诸长老忍是中一布萨共住结界者默然，谁不忍者便说。僧已忍一布萨共住结界竟。僧忍，默然故，是事如是持。
大德僧听！一布萨共住，随几许结界内，是中除聚落及聚落界，取空地及住处。若僧时到僧忍听，是中一布萨共住结界内作不离衣宿羯磨。如是白。
大德僧听！一布萨共住，随几许结界内，是中除聚落及聚落界，取空地及住处，是中一布萨共住结界内作不离衣宿羯磨。谁诸长老忍是中一布萨共住结界内作不离衣宿羯磨者，是长老默然；谁不忍者便说。僧已忍一布萨共住结界内作不离衣宿羯磨竟。僧忍，默然故，是事如是持。
大德僧听！是中一布萨共住和合解界舍界。若僧时到僧忍听，一布萨共住解界舍界。如是白。
大德僧听！是中一布萨共住处解界舍界。谁诸长老忍一布萨共住处解界舍界者默然，谁不忍者便说。僧已忍一布萨共住处解界舍界竟。僧忍，默然故，是事如是持。
尼结界舍界文亦同。
大德僧听！比丘某甲能为僧作知食人。若僧时到僧忍听，立某甲作知食人。如是白。
大德僧听！比丘某甲能为僧作知食人。谁诸长老忍立某甲作知食人者，是长老默然；谁不忍者便说。僧已忍立某甲作知食人竟。僧忍，默然故，是事如是持。
长老忆念！我比丘某甲，是住处夏安居前三月，依某甲可行处聚落。某甲僧坊久破，为治故。
下座应言：莫放逸。上座言：受持。
长老忆念！我比丘某甲，是住处夏安居，受七日出界外，为缘事故。
大德僧听！我比丘某甲，为僧事故，今从众僧乞三十九夜出界外，还是中安居，是中自恣。
大德僧听！比丘某甲是处夏安居，受三十九夜出界外，为僧事故。若僧时到僧忍听，僧某甲是处夏安居，为僧事故，受三十九夜出界外。如是白。
大德僧听！比丘某甲，是处夏安居，为僧事故，受三十九夜出界外。谁诸长老忍某甲是处夏安居，为僧事故受三十九夜出界外者，是长老默然；谁不忍者便说。僧已忍与某甲三十九夜出界外竟。僧忍，默然故，是事如是持。
今僧布萨，若十四日若十五日。我今日亦布萨。
长老忆念！今日僧布萨，若十四日若十五日。长老！知我清净忆持无遮道法，戒众满故。
长老忆念！今日若十四日若十五日，僧作布萨。我比丘某甲有缘事故，与僧清净布萨欲。长老为我说并取筹。
长老忆念！今日僧作布萨，比丘某甲有缘事故，与僧清净欲为取筹。。