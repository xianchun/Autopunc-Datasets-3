問曰：是阿惟越致菩薩初事如先說，至阿惟越致地者，行諸難行，久乃可得，或墮聲聞、辟支佛地。若爾者，是大衰患，如助道法中說：
若墮聲聞地，及辟支佛地，是名菩薩死，則失一切利。
若墮於地獄，不生如是畏，若墮二乘地，則為大怖畏。
墮於地獄中，畢竟得至佛，若墮二乘地，畢竟遮佛道。
佛自於經中，解說如是事，如人貪壽者，斬首則大畏。
菩薩亦如是，若於聲聞地，及辟支佛地，應生大怖畏。
是故，若諸佛所說有易行道，疾得至阿惟越致地，方便者，愿為說之。
答曰：如汝所說，是儜弱怯劣，無有大心，非是丈夫志干之言也。何以故？若人發愿欲求阿耨多羅三藐三菩提，未得阿惟越致，於其中間應不惜身命，晝夜精進，如救頭燃，如助道中說：
菩薩未得至，阿惟越致地，應常勤精進，猶如救頭燃。
荷負於重擔，為求菩提故，常應勤精進，不生懈怠心。
若求聲聞乘，辟支佛乘者，但為成己利，常應勤精進。
何況於菩薩，自度亦度彼，於此二乘人，億倍應精進。
行大乘者，佛如是說，發愿求佛道，重於舉三千大千世界。汝言阿惟越致地，是法甚難，久乃可得，若有易行道疾得至阿惟越致地者，是乃怯弱下劣之言，非是大人志干之說。汝若必欲聞此方便，今當說之：
佛法有無量門，如世間道，有難有易，陸道步行則苦，水道乘船則樂。菩薩道亦如是，或有勤行精進，或有以信方便易行，疾至阿惟越致者，如偈說：
東方善德佛，南栴檀德佛，西無量明佛，北方相德佛，
東南無憂德，西南寶施佛，西北華德佛，東北三行佛，
下方明德佛，上方廣眾德，如是諸世尊，今現在十方。
若人疾欲至，不退轉地者，應以恭敬心，執持稱名號。
若菩薩欲於此身得至阿惟越致地，成就阿耨多羅三藐三菩提者，應當念是十方諸佛，稱其名号，如寶月童子所問經阿惟越致品中說：佛告寶月：東方去此過無量無邊不可思議河沙等佛土，有世界名無憂，其地平坦，七寶合成，紫磨金縷交絡，其界寶樹羅列以為莊嚴，無有地獄、畜生、餓鬼、阿修羅道及諸難處，清凈無穢，無有沙礫、瓦石、山陵、堆阜、深坑、幽壑，天常雨華，以布其地。
時世有佛，号曰善德如來、應供、正遍知、明行足、善逝、世間解、無上士、調御丈夫、天人師、佛、世尊，大菩薩眾恭敬圍繞，身相光色如燃大金山，如大珍寶聚，為諸大眾廣說正法，初中後善，有辭有義，所說不雜，具足清凈，如實不失。何謂不失？不失地、水、火、風，不失欲界、色界、無色界，不失色、受、想、行、識。
寶月！是佛成道已來，過六十億劫。又其佛國晝夜無異，但以此間閻浮提日月歲數說彼劫壽，其佛光明常照世界。於一說法，令無量無邊千萬億阿僧只眾生住無生法忍，倍此人數得住初忍、第二、第三忍。寶月！其佛本愿力故，若有他方眾生於先佛所種諸善根，是佛但以光明觸身，即得無生法忍。
寶月！若善男子、善女人聞是佛名能信受者，即不退阿耨多羅三藐三菩提，余九佛事皆亦如是。今當解說諸佛名号及國土名号。善德者，其德淳善，但有安樂，非如諸天、龍、神福德惑惱眾生。
栴檀德者，南方去此無量無邊河沙等佛土，有世界名歡喜，佛号栴檀德，今現在說法，譬如栴檀香而清涼。彼佛名稱遠聞，如香流布，滅除眾生三毒火熱，令得清涼。
無量明佛者，西方去此無量無邊河沙等佛土，有世界名善，佛号無量明，今現在說法。其佛身光及智慧明炤，無量無邊。
相德佛者，北方去此無量無邊河沙等佛土，有世界名不可動，佛名相德，今現在說法。其佛福德高顯，猶如幢相。
無憂德者，東南方去此無量無邊河沙等佛土，有世界名月明，佛号無憂德，今現在說法。其佛神德，令諸天人無有憂愁。
寶施佛者，西南方去此無量無邊河沙等佛土，有世界名眾相，佛号寶施，今現在說法。其佛以諸無漏根、力、覺、道等寶，常施眾生。
華德佛者，西北方去此無量無邊河沙等佛土，有世界名眾音，佛号華德，今現在說法。其佛色身猶如妙華，其德無量。
三乘行佛者，東北方去此無量無邊河沙等佛土，有世界名安隱，佛号三乘行，今現在說法。其佛常說聲聞行、辟支佛行、諸菩薩行，有人言說上中下精進，故号為三乘行。
明德佛者，下方去此無量無邊河沙等佛土，有世界名廣大，佛号明德，今現在說法。明名身，明智慧，明寶樹光明，是三種明常照世間。
廣眾德者，上方去此無量無邊河沙等佛土，有世界名眾月，佛号廣眾德，今現在說法。其佛弟子，福德廣大，故号廣眾德。今是十方佛，善德為初，廣眾德為後，若人一心稱其名號，即得不退於阿耨多羅三藐三菩提。如偈說：
若有人得聞，說是諸佛名，即得無量德，如為寶月說。
我禮是諸佛，今現在十方，其有稱名者，即得不退轉。
東方無憂界，其佛号善德，色相如金山，名聞無邊際，
若人聞名者，即得不退轉，我今合掌禮，愿悉除憂惱。
南方歡喜界，佛号栴檀德，面凈如滿月，光明無有量，
能滅諸眾生，三毒之熱惱，聞名得不退，是故稽首禮。
西方善世界，佛号無量明，身光智慧明，所照無邊際，
其有聞名者，即得不退轉，我今稽首禮，愿盡生死際。
北方無動界，佛号為相德，身具眾相好，而以自莊嚴，
摧破魔怨眾，善化諸人天，聞名得不退，是故稽首禮。
東南月明界，有佛号無憂，光明喻日月，遇者滅煩惱，
常為眾說法，除諸內外苦，十方佛稱贊，是故稽首禮。
西南眾相界，佛号為寶施，常以諸法寶，廣施於一切，
諸天頭面禮，寶冠在足下，我今以五體，歸命寶施尊。
西北眾音界，佛号為華德，世界眾寶樹，演出妙法音，
常以七覺華，莊嚴於眾生，白毫相如月，我今頭面禮。
東北安隱界，諸寶所合成，佛号三乘行，無量相嚴身，
智慧光無量，能破無明闇，眾生無憂惱，是故稽首禮。
上方眾月界，眾寶所莊嚴，大德聲聞眾，菩薩無有量，
諸圣中師子，号曰廣眾德，諸魔所怖畏，是故稽首禮。
下方廣世界，佛号為明德，身相妙超絕，閻浮檀金山，
常以智慧日，開諸善根華，寶土甚廣大，我遙稽首禮。
過去無數劫，有佛号海德，是諸現在佛，皆從彼發愿，
壽命無有量，光明照無極，國土甚清凈，聞名定作佛。
今現在十方，具足成十力，是故稽首禮，人天中最尊。
問曰：但聞是十佛名号，執持在心，便得不退阿耨多羅三藐三菩提，為更有余佛余菩薩名得至阿惟越致耶？
答曰：阿彌陀等佛，及諸大菩薩，稱名一心念，亦得不退轉。
更有阿彌陀等諸佛，亦應恭敬禮拜，稱其名号，今當具說：
無量壽佛、世自在王佛、師子意佛、法意佛、梵相佛、世相佛、世妙佛、慈悲佛、世王佛、人王佛、月德佛、寶德佛、相德佛、大相佛、珠蓋佛、師子鬘佛、破無明佛、智華佛、多摩羅跋栴檀香佛、持大功德佛、雨七寶佛、超勇佛、離瞋恨佛、大莊嚴佛、無相佛、寶藏佛、德頂佛、多伽羅香佛、栴檀香佛、蓮華香佛、莊嚴道路佛、龍蓋佛、雨華佛、散華佛、華光明佛、日音聲佛、蔽日月佛、琉璃藏佛、梵音佛、凈明佛、金藏佛、須彌頂佛、山王佛、音聲自在佛、凈眼佛、月明佛、如須彌山佛、日月佛、得眾佛、華生佛、梵音說佛、世主佛、師子行佛、妙法意師子吼佛、珠寶蓋珊瑚色佛、破癡愛闇佛、水月佛、眾華佛、開智慧佛、持雜寶佛、菩提佛、華超出佛、真琉璃明佛、蔽日明佛、持大功德佛、得正慧佛、勇健佛、離諂曲佛、除惡根栽佛、大香佛、道映佛、水光佛、海云慧游佛、德頂華佛、華莊嚴佛、日音聲佛、月勝佛、琉璃佛、梵聲佛、光明佛、金藏佛、山頂佛、山王佛、音王佛、龍勝佛、無染佛、凈面佛、月面佛、如須彌佛、栴檀香佛、威勢佛、燃燈佛、難勝佛、寶德佛、喜音佛、光明佛、龍勝佛、離垢明佛、師子佛、王王佛、力勝佛、華齒佛、無畏明佛、香頂佛、普賢佛、普華佛、寶相佛，是諸佛世尊現在十方清凈世界皆稱名憶念。阿彌陀佛本愿如是，若人念我，稱名自歸即入，必定得阿耨多羅三藐三菩提，是故常應憶念。以偈稱贊：
無量光明慧，身如真金山，我今身口意，合掌稽首禮。
金色妙光明，普流諸世界，隨物增其色，是故稽首禮。
若人命終時，得生彼國者，即具無量德，是故我歸命。
人能念是佛，無量力威德，即時入必定，是故我常念。
彼國人命終，設應受諸苦，不墮惡地獄，是故歸命禮。
若人生彼國，終不墮三趣，及與阿修羅，我今歸命禮。
人天身相同，猶如金山頂，諸勝所歸處，是故頭面禮。
其有生彼國，具天眼耳通，十方普無礙，稽首圣中尊。
其國諸眾生，神變及心通，亦具宿命智，是故歸命禮。
生彼國土者，無我無我所，不生彼此心，是故稽首禮。
超出三界獄，目如蓮華葉，聲聞眾無量，是故稽首禮。
彼國諸眾生，其性皆柔和，自然行十善，稽首眾圣王。
從善生凈明，無量無邊數，二足中第一，是故我歸命。
若人愿作佛，心念阿彌陀，應時為現身，是故我歸命。
彼佛本愿力，十方諸菩薩，來供養聽法，是故我稽首。
彼土諸菩薩，具足諸相好，以自莊嚴身，我今歸命禮。
彼諸大菩薩，日日於三時，供養十方佛，是故稽首禮。
若人種善根，疑則華不開，信心清凈者，華開則見佛。
十方現在佛，以種種因緣，嘆彼佛功德，我今歸命禮。
其土甚嚴飾，殊彼諸天宮，功德甚深厚，是故禮佛足。
佛足千輻輪，柔軟蓮華色，見者皆歡喜，頭面禮佛足。
眉間白毫光，猶如清凈月，增益面光色，頭面禮佛足。
本求佛道時，行諸奇妙事，如諸經所說，頭面稽首禮。
彼佛所言說，破除諸罪根，美言多所益，我今稽首禮。
以此美言說，救諸著樂病，已度今猶度，是故稽首禮。
人天中最尊，諸天頭面禮，七寶冠摩足，是故我歸命。
一切賢圣眾，及諸人天眾，咸皆共歸命，是故我亦禮。
乘彼八道船，能度難度海，自度亦度彼，我禮自在者。
諸佛無量劫，贊揚其功德，猶尚不能盡，歸命清凈人。
我今亦如是，稱贊無量德，以是福因緣，愿佛常念我。
我於今先世，福德若大小，愿我於佛所，心常得清凈。
以此福因緣，所獲上妙德，愿諸眾生類，皆亦悉當得。
又亦應念毗婆尸佛、尸棄佛、毗首婆伏佛、拘樓珊提佛、迦那迦牟尼佛、迦葉佛、釋迦牟尼佛及未來世彌勒佛，皆應憶念禮拜，以偈稱贊：
毗婆尸世尊，無憂道樹下，成就一切智，微妙諸功德。
正觀於世間，其心得解脫，我今以五體，歸命無上尊。
尸棄佛世尊，在於邠他利，道場樹下坐，成就於菩提。
身色無有比，如然紫金山，我今自歸命，三界無上尊。
毗首婆世尊，坐娑羅樹下，自然得通達，一切妙智慧。
於諸人天中，第一無有比，是故我歸命，一切最勝尊。
迦求村大佛，得阿耨多羅，三藐三菩提，尸利沙樹下，
成就大智慧，永脫於生死，我今歸命禮，第一無比尊。
迦那含牟尼，大圣無上尊，優曇鉢樹下，成就得佛道。
通達一切法，無量無有邊，是故我歸命，第一無上尊。
迦葉佛世尊，眼如雙蓮華，弱拘樓陀樹，於下成佛道。
三界無所畏，行步如象王，我今自歸命，稽首無極尊。
釋迦牟尼佛，阿輸陀樹下，降伏魔怨敵，成就無上道。
面貌如滿月，清凈無瑕塵，我今稽首禮，勇猛第一尊。
當來彌勒佛，那伽樹下坐，成就廣大心，自然得佛道。
功德甚堅牢，莫能有勝者，是故我自歸，無比妙法王。
復有德勝佛、普明佛、勝敵佛、王相佛、相王佛、無量功德明自在王佛、藥王無閡佛、寶游行佛、寶華佛、安住佛、山王佛，亦應憶念恭敬禮拜，以偈稱贊：
無勝世界中，有佛号德勝，我今稽首禮，及法寶僧寶。
隨意喜世界，有佛号普明，我今自歸命，及法寶僧寶。
普賢世界中，有佛号勝敵，我今歸命禮，及法寶僧寶。
善凈集世界，佛号王幢相，我今稽首禮，及法寶僧寶。
離垢集世界，無量功德明，自在於十方，是故稽首禮。
不誑世界中，無礙藥王佛，我今頭面禮，及法寶僧寶。
今集世界中，佛号寶游行，我今頭面禮，及法寶僧寶。
美音界寶花，安立山王佛，我今頭面禮，及法寶僧寶。
今是諸如來，住在東方界，我以恭敬心，稱揚歸命禮。
唯愿諸如來，深加以慈愍，現身在我前，皆令目得見。
復次，過去、未來、現在諸佛，盡應摠念，恭敬禮拜，以偈稱贊：
過去世諸佛，降伏眾魔怨，以大智慧力，廣利於眾生。
彼時諸眾生，盡心皆供養，恭敬而稱揚，是故頭面禮。
現在十方界，不可計諸佛，其數過沙，無量無有邊。
慈愍諸眾生，常轉妙法輪，是故我恭敬，歸命稽首禮。
未來世諸佛，身色如金山，光明無有量，眾相自莊嚴。
出世度眾生，當入於涅盤，如是諸世尊，我今頭面禮。
復應憶念諸大菩薩：善意菩薩、善眼菩薩、聞月菩薩、尸毗王菩薩、一切勝菩薩、知大地菩薩、大藥菩薩、鳩舍菩薩、阿離念彌菩薩、頂生王菩薩、喜見菩薩、郁多羅菩薩、薩和檀菩薩、長壽王菩薩、羼提菩薩、韋藍菩薩、睒菩薩、月蓋菩薩、明首菩薩、法首菩薩、成利菩薩、彌勒菩薩，復有金剛藏菩薩、金剛首菩薩、無垢藏菩薩、無垢稱菩薩、除疑菩薩、無垢德菩薩、網明菩薩、無量明菩薩、大明菩薩、無盡意菩薩、意王菩薩、無邊意菩薩、日音菩薩、月音菩薩、美音菩薩、美音聲菩薩、大音聲菩薩、堅精進菩薩、常堅菩薩、堅發菩薩、莊嚴王菩薩、常悲菩薩、常不輕菩薩、法上菩薩、法意菩薩、法喜菩薩、法首菩薩、法積菩薩、發精進菩薩、智慧菩薩、凈威德菩薩、那羅延菩薩、善思惟菩薩、法思惟菩薩、跋陀波羅菩薩、法益菩薩、高德菩薩、師子游行菩薩、喜根菩薩、上寶月菩薩、不虛德菩薩、龍德菩薩、文殊師利菩薩、妙音菩薩、云音菩薩、勝意菩薩、照明菩薩、勇眾菩薩、勝眾菩薩、威儀菩薩、師子意菩薩、上意菩薩、益意菩薩、增意菩薩、寶明菩薩、慧頂菩薩、樂說頂菩薩、有德菩薩、觀世自在王菩薩、陀羅尼自在王菩薩、大自在王菩薩、無憂德菩薩、不虛見菩薩、離惡道菩薩、一切勇健菩薩、破闇菩薩、功德寶菩薩、花威德菩薩、金瓔珞明德菩薩、離諸陰蓋菩薩、心無閡菩薩、一切行凈菩薩、等見菩薩、不等見菩薩、三昧游戲菩薩、法自在菩薩、法相菩薩、明莊嚴菩薩、大莊嚴菩薩、寶頂菩薩、寶印手菩薩、常舉手菩薩、常下手菩薩、常慘菩薩、常喜菩薩、喜王菩薩、得辯才音聲菩薩、虛空雷音菩薩、持寶炬菩薩、勇施菩薩、帝網菩薩、馬光菩薩、空無閡菩薩、寶勝菩薩、天王菩薩、破魔菩薩、電德菩薩、自在菩薩、頂相菩薩、出過菩薩、師子吼菩薩、云蔭菩薩、能勝菩薩、山相幢王菩薩、香象菩薩、大香象菩薩、白香象菩薩、常精進菩薩、不休息菩薩、妙生菩薩、華莊嚴菩薩、觀世音菩薩、得大勢菩薩、水王菩薩、山王菩薩、帝網菩薩、寶施菩薩、破魔菩薩、莊嚴國土菩薩、金髻菩薩、珠髻菩薩，如是等諸大菩薩，皆應憶念，恭敬禮拜，求阿惟越致地。