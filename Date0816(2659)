寒山詩三百余首，拾得詩五十余首，唐閭邱太守寫自寒巖，流傳閻浮提界。讀者或以為俗語，或以為韻語，或以為教語，或以為禪語。如摩尼珠，體非一色，處處皆圓，隨人目之所見。朕以為非俗非韻，非教非禪，真乃古佛直心直語也。永明云：修習空花萬行，宴坐水月道塲，降伏鏡魔軍，大作夢中佛事。如二大士者，其庶幾乎正信調直，不離和合因緣，圓滿光華，周遍大千世界。不萌枝上，金鳳翱翔；無影樹邊，玉象圍繞。性空行實，性實行空。妄有真無，妄無真有。有空無實，念念不留；有實無空，如如不動。是以直心直語，如是如是。學者狐疑凈盡，圓證真如，亦能有無一體，性行一貫，乃可與讀二大士之詩。否則隨文生解，總無交涉也。刪而錄之，以貽後世，寒山子云：有子期，辨此音。是為序。
