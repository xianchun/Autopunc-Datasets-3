爾時，世尊種智圓成，熏修示迹，悲深愿廣，應現受生。性潔霜花，心馳雪嶺，逾城午夜，習想六年。沐尼連河，詣菩提樹，陞金剛座，敷吉祥茅，諸定遍修，明星現悟，頓成正覺，等念含生。四十九年，三乘顯著，拈花普示，微笑初傳，對大眾前印正法眼，囑行教外，別付上根。蓮目普觀，華偈親說：
法本法無法，無法法亦法。
今付無法時，法法何曾法？
爾時，摩訶迦葉尊者，分坐傳衣，因花悟道，巖間石室，演法度生。世尊示滅，結集圣教，斥出阿難，未盡諸漏。畢鉢巖前，磐陀石上，坐至中夜，便證道果，即現神通，透石而入。於是迦葉付正法眼，而說偈言：
法法本來法，無法無非法。
何於一法中，有法有不法？
爾時，阿難尊者，坐石悟道，結集圣言，一唱我聞，三疑頓息。大事既辦，將求宗嗣，詣常水河，化為金地，集諸圣眾，顧得道弟子商那和修，付正法眼，而說偈言：
本來付有法，付了言無法。
各各須自悟，悟了無無法。
爾時，商那和修尊者，著自然衣，而為示生。作大商主，忽悟無常，聞佛入滅，投阿難出家而證道果。
一日，見長者子優婆毱多而問曰：汝年幾耶？
毱多曰：我年十七。
師曰：汝身十七？汝性十七？
毱多視師，問曰：師發白耶？心白耶？
和修曰：我但發白，非心白耳。
毱多曰：我身十七，非性十七。
和修遂與授戒，傳正法眼藏，而說偈言：
非法亦非心，無心亦無法。
說是心法時，是法非心法。
爾時，優婆毱多尊者，十七出家，二十證果，廣度有情，籌盈石室。有長者子，名曰香象，投師出家。師乃問曰：汝身出家？汝心出家？
答曰：我所出家，非為身心。
師曰：不為身心，復誰出家？
答曰：夫出家者，無我我故，心不生滅；心不生滅，即是常道。既是常故，諸佛亦常，本來心相，其體亦然。
師曰：汝今大悟，心自明了。豁然頓證，易名提多迦。付正法眼藏，而說偈言：
心自本來心，本心非有法。
有法本有心，非心非本法。
爾時，提多迦尊者，金日出照，甘泉泛涌，應瑞而生，實亦希有。出家得道，傳法度人。有彌遮迦尊者，見師慈相，便省夙因，棄本仙術而求圣果，殷懃問曰：我於仙道，更無進趣，唯守虛靜，不達至理。
師曰：佛言：修仙敬學小道似繩牽。汝可自知之。若棄小流，頓歸佛法大海，便證無生。
彌遮迦聞語，頓證妙道。即付正法眼藏，而說偈言：
通達本法心，無法無非法。
悟了同未悟，無心亦無法。
爾時，彌遮迦尊者，棄仙投佛，出家悟道，行化北天，祥云現相。有婆須蜜多者，身體嚴凈，手執酒器，而問師曰：何方而來？欲往何所？
師曰：從自心來，欲往無處。
曰：識我手中物否？
師曰：此是觸器而負凈者。
曰：還識我否？
師曰：我即不識，識即非我。汝當稱名，吾即知。
曰：姓頗羅墮，名婆須蜜。
師曰：佛記於汝，當紹禪祖。
即舍酒器，頓悟夙因，出家受具，深入覺道。彌遮迦付正法眼藏，而說偈言：
無心無可得，說得不名法。
若了心非心，始解心心法。
爾時，婆須蜜多尊者，自省夙緣，置器出家，游行諸國，廣作佛事。有佛陀難提曰：我今欲與尊者諸。