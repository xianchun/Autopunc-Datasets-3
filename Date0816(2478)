聞靈山正脉，迦葉親承；少室真風，神光立受。自六傳之後，五派以來，法雷聲震於中州，佛日光流於上苑，其有云仍種草者矣。圓通著百問，激勵學徒，闡一心弘持祖道。其言簡當，其旨幽微，寧容紙背上參求？那許口角頭取辨？若非偉器，難構洪機。
當時未遇其人，過日方逢作者。故萬松老師居摩訶菩提蘭若，運三昧正受神通。傳法之余，匡持之暇，答前百問於指頃，誘後群迷於目今。眼有筋，臨濟機縱橫得妙；舌頭無骨，云門語左右逢源。不拘悟本偏圓，靡定清涼得失。多字學，徒知費力；如人拜，足忍疲勞。
腦後另具鉗鎚，舌本別存鑪鞴。圓通之問，萬松之訓，可謂盡善矣，故不撥。從倫偶依是錄，謾述浮詞，非唯無補宗乘，抑亦濫叨祖域。頌之過半，會公澤唱之於前；錄之逮畢，永叔能和之於後。累及二老，取笑諸方，要知終始，狂情讀誦，向下注腳。叢林閑散幾經秋，宗教通搜未有由，愚魯自慚空過日，忍將狐尾補貂裘。輒申是意，聊為序云。
