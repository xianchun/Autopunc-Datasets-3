毛詩序：伐木，燕朋友故舊也。自天子至于庶人，未有不須友以成者。親親以睦，友賢不棄，不遺故舊，則民德歸厚矣。
伐木伐木丁丁，鳥鳴嚶嚶。出自幽谷，遷于喬木。嚶其鳴矣，求其友聲。相彼鳥矣，猶求友聲。矧伊人矣，不求友生。神之聽之，終和且平。伐木許許，釃酒有藇。既有肥羜，以速諸父。寧適不來？微我弗顧。於粲洒埽，陳饋八簋。既有肥牡，以速諸舅。寧適不來？微我有咎。伐木于阪，釃酒有衍，籩豆有踐，兄弟無遠。民之失德，乾餱以愆。有酒湑我，無酒酤我。坎坎鼓我，蹲蹲舞我。迨我暇矣！飲此湑矣！
伐木，六章，章六句。
