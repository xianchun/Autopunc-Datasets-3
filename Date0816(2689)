無名曰：經稱有余涅盤、無余涅盤者，秦言無為，亦名滅度。無為者，取乎虛無寂寞，妙絕於有為。滅度者，言其大患永滅，超度四流，斯蓋是鏡像之所歸，絕稱之幽宅也。而曰有余、無余者，良是出處之異號，應物之假名耳。
余嘗試言之，夫涅盤之為道也，寂寥虛曠，不可以形名得，微妙無相，不可以有心知，超群有以幽升，量太虛而永久，隨之弗得其蹤，迎之罔眺其首，六趣不能攝其生，力負無以化其體。潢漭惚恍，若存若往，五目不睹其容，二聽不聞其響，冥冥窅窅，誰見誰曉？彌綸靡所不在，而獨曳於有無之表。
然則言之者，失其真；知之者，反其愚；有之者，乖其性；無之者，傷其軀。所以釋迦掩室於摩竭，凈名杜口於毘耶，須菩提唱無說以顯道，釋梵絕聽而雨華，斯皆理為神御，故口以之而默，豈曰無辯，辯所不能言也。經云：真解脫者，離於言數，寂滅永安，無始無終，不晦不明，不寒不暑，湛若虛空，無名無說。論曰：涅盤非有，亦復非無，言語道斷，心行處滅。尋夫經論之作，豈虛構哉？果有其所以不有，故不可得而有；有其所以不無，故不可得而無耳。
何者？本之有境，則五陰永滅；推之無鄉，而幽靈不竭。幽靈不竭，則抱一湛然；五陰永滅，則萬累都捐。萬累都捐，故與道通洞；抱一湛然，故神而無功。神而無功，故至功常存；與道通洞，故沖而不改。沖而不改，故不可為有；至功常存，故不可為無。然則有無絕於內，稱謂淪於外，視聽之所不暨，四空之所昏昧，恬焉而夷，泊焉而泰，九流於是乎交歸，眾圣於是乎冥會，斯乃希夷之境，太玄之鄉，而欲以有無題牓，標其方域而語其神道者，不亦邈哉？
有名曰：夫名號不虛生，稱謂不自起，經稱有余涅盤、無余涅盤者，蓋是返本之真名，神道之妙稱者也，請試陳之。有余者，謂如來大覺始興，法身初建，澡八解之清流，憩七覺之茂林，積萬善於曠劫，蕩無始之遺塵，三明鏡於內，神光照於外，結僧那於始心，終大悲以赴難，仰攀玄根，俯提弱喪，超邁三域，獨蹈大方，啟八正之平路，坦眾庶之夷途，騁六通之神驥，乘五衍之安車，至能出生入死，與物推移，道無不洽，德無不施，窮化母之始物，極玄樞之妙用，廓虛宇於無疆，耀薩云於幽燭，將絕朕於九止，永淪太虛，而有余緣不盡，余迹不泯，業報猶魂，圣智尚存，此有余涅盤也。經云：陶冶塵滓如鏈真金，萬累都盡而靈覺獨存。
無余者，謂至人教緣都訖，靈照永滅，廓爾無朕，故曰無余。何則？夫大患莫若於有身，故滅身以歸無；勞勤莫先於有智，故絕智以淪虛。然則智以形倦，形以智勞，輪轉修途，疲而弗已。經曰：智為雜毒，形為桎梏。淵默以之而遼，患難以之而起。所以至人灰身滅智，捐形絕慮，內無機照之勤，外息大患之本，超然與群有永分，渾爾與太虛同體，寂焉無聞，泊爾無兆，冥冥長往，莫知所之，其猶燈盡火滅，膏明俱竭，此無余涅盤也。
經云：五陰永盡，譬如燈滅。然則有余可以有稱，無余可以無名。無名立，則宗虛者欣尚於沖默；有稱生，則懷德者彌仰於圣功。斯乃典誥之所垂文，先圣之所軌轍，而曰有無絕於內，稱謂淪於外，視聽之所不暨，四空之所昏昧。使夫懷德者自絕，宗虛者靡托，無異杜耳目於胎殼，掩玄象於霄外，而責宮商之異，辨玄素之殊者也。子徒知遠推至人於有無之表，高韻絕唱於形名之外，而論旨竟莫知所歸，幽途故自蘊而未顯，靜思幽尋，寄懷無所，豈所謂朗大明於冥室，奏玄響於無聞者哉？
無名曰：有余、無余者，蓋是涅盤之外稱，應物之假名耳。而存稱謂者，封名；志器象者，耽形。名也，極於題目；形也，盡於方圓。方圓有所不寫，題目有所不傳，焉可以名於無名，而形於無形者哉？難序云：有余無余者，信是權寂致教之本意，亦是如來隱顯之誠迹也。但未是玄寂絕言之幽致，又非至人環中之妙術耳。子獨不聞正觀之說歟？維摩詰言：我觀如來，無始無終，六入已過，三界已出，不在方，不離方，非有為，非無為，不可以識識，不可以智知，無言無說，心行處滅。以此觀者，乃名正觀；以他觀者，非見佛也。放光云：佛如虛空，無去無來，應緣而現，無有方所。然則圣人之在天下也，寂莫虛無，無執無競，導而弗先，感而後應，譬猶幽谷之響，明鏡之像，對之弗知其所以來，隨之罔識其所以往，恍焉而有，惚焉而亡，動而逾寂，隱而彌彰，出幽入冥，變化無常。
其為稱也，因應而作，顯迹為生，息迹為滅，生名有余，滅名無余。然則有無之稱，本乎無名，無名之道，於何不名？是以至人居方而方，止圓而圓，在天而天，處人而人。原夫能天能人者，豈天人之所能哉？果以非天非人，故能天能人耳。其為治也，故應而不為，因而不施。因而不施故，施莫之廣；應而不為故，為莫之大。為莫之大故，乃返於小成；施莫之廣故，乃歸乎無名。
經曰：菩提之道，不可圖度，高而無上，廣不可極，淵而無下，深不可測，大包天地，細入無間，故謂之道。然則涅盤之道，不可以有無得之明矣。而惑者睹神變，因謂之有，見滅度，便謂之無。有無之境，妄想之域，豈足以標牓玄道而語圣心者乎？意謂至人寂泊無兆，隱顯同源，存不為有，亡不為無。何則？佛言：吾無生不生，雖生不生；無形不形，雖形不形。以知存不為有。
經云：菩薩入無盡三昧，盡見過去滅度諸佛。又云：入於涅盤而不般涅盤。以知亡不為無。亡不為無，雖無而有；存不為有，雖有而無。雖有而無故，所謂非有；雖無而有故，所謂非無。然則涅盤之道，果出有無之域，絕言象之逕斷矣。子乃云：圣人患於有身，故滅身以歸無，勞勤莫先於有智，故絕智以淪虛。無乃乖乎神極，傷於玄旨者也。
經曰：法身無象，應物而形；般若無知，對緣而照。萬機頓赴而不撓其神，千難殊對而不干其慮。動若行云，止猶谷神，豈有心於彼此，情系於動靜者乎？既無心於動靜，亦無象於去來。去來不以象故，無器而不形；動靜不以心故，無感而不應。然則心生於有心，象出於有象。象非我出故，金石流而不燋；心非我生故，日用而不動。紜紜自彼，於我何為？所以智周萬物而不勞，形充八極而無患，益不可盈，損不可虧，寧復痾癘中逵，壽極雙樹，靈竭天棺，體盡焚燎者哉？而惑者居見聞之境，尋殊應之迹，秉執規矩而擬大方，欲以智勞至人，形患大圣，謂舍有入無，因以名之，豈謂采微言於聽表，拔玄根於虛壤者哉？
有名曰：夫渾元剖判，萬有參分，有既有矣，不得不無，無不自無，必因於有。所以高下相傾，有無相生，此乃自然之數，數極於是。以此而觀，化母所育，理無幽顯，恢恑憰怪，無非有也，有化而無，無非無也，然則有無之境，理無不統。經云：有無二法，攝一切法。又稱三無為者，虛空、數緣盡、非數緣盡。數緣盡者，即涅盤也。而論云有無之表，別有妙道，妙於有無，謂之涅盤。請核妙道之本，果若有也，雖妙非無，雖妙非無，即入有境；果若無也，無即無差，無而無差，即入無境。總而括之，即而究之，無有異有而非無，無有異無而非有者明矣。而曰有無之外，別有妙道，非有非無，謂之涅盤，吾聞其語，未即於心也。
無名曰：有無之數，誠以法無不該，理無不統。然其所統，俗諦而已。經曰：真諦何耶？涅盤道是；俗諦何耶？有無法是。何則？有者有於無，無者無於有，有無所以稱有，無有所以稱無。然則有生於無，無生於有，離有無無，離無無有，有無相生，其猶高下相傾，有高必有下，有下必有高矣。然則有無雖殊，俱未免於有也，此乃言象之所以形，是非之所以生，豈足以統夫幽極而擬夫神道者乎？是以論稱出有無者，良以有無之數，止乎六境之內，六境之內，非涅盤之宅，故借出以祛之，庶悕道之流，髣髴幽途，托情絕域，得意忘言，體其非有非無，豈曰有無之外別有一有而可稱哉？經曰三無為者，蓋是群生紛繞，生乎篤患，篤患之尤，莫先於有，絕有之稱，莫先於無，故借無以明其非有，明其非有，非謂無也。
有名曰：論自云涅盤既不出有無，又不在有無。不在有無，則不可於有無得之矣；不出有無，則不可離有無求之矣。求之無所，便應都無，然復不無其道，其道不無，則幽途可尋，所以千圣同轍，未嘗虛返者也。其道既存，而曰不出不在，必有異旨，可得聞乎？
無名曰：夫言由名起，名以相生，相因可相，無相無名，無名無說，無說無聞。經曰：涅盤非法非非法，無聞無說，非心所知。吾何敢言之？而子欲聞之耶？雖然善吉有言，眾人若能以無心而受，無聽而聽者，吾當以無言言之，庶述其言，亦可以言。凈名曰：不離煩惱而得涅盤。天女曰：不出魔界而入佛界。然則玄道在於妙悟，妙悟在於即真，即真則有無齊觀，齊觀則彼己莫二。所以天地與我同根，萬物與我一體。同我則非復有無，異我則乖於會通。所以不出不在，而道存乎其間矣。何則？夫至人虛心冥照，理無不統，懷六合於胸中而靈鑒有余，鏡萬有於方寸而其神常虛。至能拔元根於未始，即群動以靜心，恬淡淵默，妙契自然。所以處有不有，居無不無。居無不無故，不無於無；處有不有故，不有於有，故能不出有無而不在有無者也。然則法無有無之相，圣無有無之知。圣無有無之知，則無心於內；法無有無之相，則無數於外。於外無數，於內無心，此彼寂滅，物我冥一，泊爾無朕，乃曰涅盤。涅盤若此，圖度絕矣，豈容可責之於有無之內，又可徵之於有無之外耶？
有名曰：涅盤既絕圖度之域，則超六境之外，不出不在而玄道獨存，斯則窮理盡性，究竟之道，妙一無差，理其然矣。而放光云：三乘之道，皆因無為而有差別。佛言：我昔為菩薩時，名曰儒童，於然燈佛所，已入涅盤。儒童菩薩時於七住，初獲無生忍，進修三位。若涅盤一也，則不應有三，如其有三，則非究竟，究竟之道而有升降之殊，眾經異說，何以取中耶？
無名曰：然究竟之道，理無差也。法華經云：第一大道，無有兩正。吾以方便，為怠慢者，於一乘道，分別說三。三車出火宅，即其事也，以俱出生死，故同稱無為。所稱不一，故有三名，統其會歸，一而已矣。而難云三乘之道皆因無為而有差別，此以人三，三於無為，非無為有三也。故放光云：涅盤有差別耶？答曰：無差別。但如來結習都盡，聲聞結習不盡耳。請以近喻，以況遠旨。如人斬木，去尺無尺，去寸無寸，修短在於尺寸，不在無也。夫以群生萬端，識根不一，智鑒有淺深，德行有厚薄，所以俱之彼岸而升降不同，彼岸豈異，異自我耳。然則眾經殊辯，其致不乖。
有名曰：俱出火宅，則無患一也；同出生死，則無為一也。而云彼岸無異，異自我耳。彼岸則無為岸也，我則體無為者也。請問我與無為，為一為異？若我即無為，無為亦即我，不得言無為無異，異自我也；若我異無為，我則非無為，無為自無為，我自常有為，冥會之致，又滯而不通。然則我與無為，一亦無三，異亦無三，三乘之名何由而生也？
無名曰：夫止此而此，適彼而彼。所以同於得者，得一得之；同於失者，失亦失之。我適無為，我即無為，無為雖一，何乖不一耶？譬猶三鳥出網，同適無患之域，無患雖同，而鳥鳥各異。不可以鳥鳥各異，謂無患亦異。又不可以無患既一，而一於眾鳥也。然則鳥即無患，無患即鳥，無患豈異，異自鳥耳。如是三乘眾生俱越妄想之樊，同適無為之境，無為雖同，而乘乘各異，不可以乘乘各異，謂無為亦異。又不可以無為既一，而一於三乘也。然則我即無為，無為即我，無為豈異，異自我耳。所以無患雖同，而升虛有遠近；無為雖一，而幽鑒有淺深。無為即乘也，乘即無為也，此非我異無為，以未盡無為，故有三耳。
有名曰：萬累滋彰，本於妄想。妄想既祛，則萬累都息。二乘得盡智，菩薩得無生智，是時妄想都盡，結縛永除。結縛既除，則心無為；心既無為，理無余翳。經曰：是諸圣智，不相違背，不出不在，其實俱空。又曰：無為大道，平等不二。既曰無二，則不容心異，不體則已，體應窮微，而曰體而未盡，是所未悟也。
無名曰：無為無二，則已然矣。結是重惑而可謂頓盡，亦所未喻。經曰三箭中的，三獸渡河，中渡無異，而有淺深之殊者，為力不同故也。三乘眾生，俱濟緣起之津，同鑒四諦之的，絕偽即真，同升無為。然則所乘不一者，亦以智力不同故也。夫群有雖眾，然其量有涯，正使智猶身子，辯若滿愿，窮才極慮，莫窺其畔，況乎虛無之數，重玄之域，其道無涯，欲之頓盡耶？書不云乎：為學者日益，為道者日損。為道者，為於無為者也。為於無為而日日損，此豈頓得之謂？要損之又損之，以至於無損耳。經喻螢日智用可知矣。
有名曰：經稱法身已上入無為境，心不可以智知，形不可以象測，體絕陰入，心智寂滅。而復云進修三位，積德彌廣。夫進修本於好尚，積德生於涉求。好尚，則取舍情現；涉求，則損益交陳。既以取舍為心，損益為體，而曰體絕陰入，心智寂滅，此文乖致殊而會之一人，無異指南為北，以曉迷夫。
無名曰：經稱圣人無為，而無所不為。無為故，雖動而常寂；無所不為故，雖寂而常動。雖寂而常動故，物莫能一；雖動而常寂故，物莫能二。物莫能二故，逾動逾寂；物莫能一故，逾寂逾動。所以為即無為，無為即為，動寂雖殊，而莫之可異也。道行云：心亦不有亦不無。不有者，不若有心之有；不無者，不若無心之無。何者？有心，則眾庶是也；無心，則太虛是也。眾庶止於妄想，太虛絕於靈照，豈可止於妄想，絕於靈照，標其神道而語圣心者乎？是以圣心不有，不可謂之無；圣心不無，不可謂之有。不有故，心想都滅；不無故，理無不契。理無不契故，萬德斯弘；心想都滅故，功成非我。所以應化無方，未嘗有為；寂然不動，未嘗不為。經云心無所行，無所不行，信矣。儒童曰：昔我於無數劫，國財身命施人無數，以妄想心施，非為施也。今以無生心五華施佛，始名施耳。又空行菩薩入空解脫門，方言：今是行時，非為證時。然則心彌虛，行彌廣，終日行，不乖於無行者也。是以賢劫稱無舍之檀，成具美不為之為，禪典唱無緣之慈，思益演不知之知。圣旨虛玄，殊文同辯，豈可以有為便有為，無為便無為哉？菩薩住盡不盡平等法門，不盡有為，不住無為，即其事也，而以南北為喻，殊非領會之唱。
有名曰：非眾生無以御三乘，非三乘無以成涅盤。然必先有眾生，後有涅盤，是則涅盤有始，有始必有終，而經云涅盤無始無終，湛若虛空。則涅盤先有，非復學而後成者也。
無名曰：夫至人空洞無象，而萬物無非我造，會萬物以成己者，其唯圣人乎！何則？非理不圣，非圣不理，理而為圣者，圣不異理也。故天帝曰：般若當於何求？善吉曰：般若不可於色中求，亦不離色中求。又曰：見緣起為見法，見法為見佛。斯則物我不異之効也。所以至人戢玄機於未兆，藏冥運於即化，總六合以鏡心，一去來以成體。古今通，終始同，窮本極末，莫之與二，浩然大均，乃曰涅盤。經曰：不離諸法而得涅盤。又云：諸法無邊，故菩提無邊。以知涅盤之道，存乎妙契。妙契之致，本乎冥一。然則物不異我，我不異物，物我元會，歸乎無極，進之弗先，退之弗後，豈容終始於其間哉？天女曰：耆年解脫，亦何如久？
有名曰：經云：眾生之性極於五陰之內。又云：得涅盤者，五陰都盡，譬猶燈滅。然則眾生之性頓盡於五陰之內，涅盤之道獨建於三有之外，邈然殊域，非復眾生得涅盤也。果若有得，則眾生之性不止於五陰，必若止於五陰，則五陰不都盡。五陰若都盡，誰復得涅盤耶？
無名曰：夫真由離起，偽因著生。著故有得，離故無名。是以則真者同真，法偽者同偽。子以有得為得，故求於有得耳；吾以無得為得，故得在於無得也。且談論之作，必先定其本，既論涅盤，不可離涅盤而語涅盤也。若即涅盤以興言，誰獨非涅盤而欲得之耶？何者？夫涅盤之道，妙盡常數，融冶二儀，滌蕩萬有，均天人同一異，內視不己見，返聽不我聞，未嘗有得，未嘗無得。經曰：涅盤非眾生，亦不異眾生。維摩詰言：若彌勒得滅度者，一切眾生亦當滅度。所以者何？一切眾生本性常滅，不復更滅。此名滅度，在於無滅者也。然則眾生非眾生，誰為得之者？涅盤非涅盤，誰為可得者？放光云：菩提從有得耶？答曰：不也。從無得耶？答曰：不也。從有無得耶？答曰：不也。離有無得耶？答曰：不也。然則都無得耶？答曰：不也。是義云何？答曰：無所得故為得也。是故得無所得也。無所得謂之得者，誰獨不然耶？然則玄道在於絕域，故不得以得之；妙智存乎物外，故不知以知之；大象隱於無形，故不見以見之；大音匿於希聲，故不聞以聞之。故能囊括終古，導達群方，亭毒蒼生，疏而不漏，汪哉洋哉，何莫由之哉？故梵志曰：吾聞佛道，厥義弘深，汪洋無涯，靡不成就，靡不度生。然則三乘之路開，真偽之途辨，賢圣之道存，無名之致顯矣。
空可空，非真空；色可色，非真色。真色無形，真空無名。無名，名之父；無色，色之母。形興未質，名起未名，形名既兆，游氣亂清，寂兮寥兮，分兮別兮。
有善可稱，有惡可名，善人所重，惡人所輕，於是即是非而競生。其智有解，其愚有縛。其妄有識，其真有惑。非取而取，非得而得，是故理則無窮，物則無極。動兮亂兮，內發三毒；視兮聽兮，外受五欲。其心慌慌，其身忙忙，觸物動作，如火煌煌。故圣人立正教，置真謨，使無知之侶上下相依。修無為，息有余，漸至乎如如。如如之理，同本真軌，不可以修證，不可以希冀，惟寂滅性耳。
夫真也者，無洲無渚，無伴無侶，無涯無際，無處無所，能為萬物之祖宗，非目視，非耳聞，非形色，非幻魂，能為三界之根門。其正者，先離形，次泯情，不依物，不拘生，可以合大道，通神明。有用曰神，有形曰身，無為曰道，無相曰真，應物而號，隨物而造，常住常存，不生不老，理合萬德，事出千巧，事雖無窮，理終一道，無有證者，無有得者。
有妄曰愚，無妄曰真，真冰釋水，妄水結冰，冰水之二，其體不異。迷妄曰愚，惺真曰智。其冰也，冬不可釋；其水也，春不可結。故愚不可即改，智不可即待，漸釋漸消，以通乎大海。斯可謂自然之道，運用玄玄，非念慮所測，當可以綿綿，不可以勤勤。
夫進道之由，中有萬途，困魚止瀝，病鳥棲蘆，其二者不識於大海，不識於叢林，人趨乎小道，其義亦然。此可謂久功中止，不達如理，舍大求小，半路依止，以小安而自安，不及大安而安矣。其大也愰蕩無涯，含識一體，萬物同懷，應則千變，化則眾現，不出不沒，用無有間，有心無形，有用無人，示生無生，示身無身，常測不測，常識不識，為而無為，得而無得，無形而形，無名而名，物類相感，和合而生，生而不生，其無有情，眾謂之圣，眾謂之明，種種稱號，各任其名。然其實也，以無為為宗，無相為容，等清虛，同大空，究無處所，用在其中，其得者一，其證者密。得則不一，證則不密，然非不一，然非不密。
夫學道者，習無余；不學道者，習有余。無余道近，有余道疏。知有有壞，知無無敗，真知之知，有無不計，於有不有，於無不無，有無不見，性相如如。夫神通變化者，其猶於龍昇天，覆宇宙者，其猶於云凝，斯未可貴，斯未可真。若取其為實者，而未為道也。或有形而麗，若有語而辨，或有智而聰，或有用而巧，若取以為道者，亦未為善也。有必不真，作必不常，乾坤尚壞，器物何剛？唯道無根，虛湛常存；唯道無體，微妙常真；唯道無事，古今常貴；唯道無心，萬物圓備。故道無相、無形、無事、無意、無心，善利群品，率意人倫，可謂一切，物無不賓。
夫萬物有侶，唯道獨存，其外無他，其內無腹，無內無外，包含太一，該羅八冥，周備萬物。其狀也，非內非外，非小非大，非一非異，非明非昧，非生非滅，非麤非細，非空非有，非開非閉，非動非靜，非歸非逝，非剛非柔，非獨非對。所以然者，若以言內，通含法界；若言其外，備應形載；若言其小，包裹彌遠；若言其大，復入塵界；若言其一，各任其質；若言其異，妙體無物；若言其明，杳杳冥冥；若言其昧，朗照徹明；若言其生，無狀無形；若言其滅，今古常靈；若言其麤，束入塵盧；若言其細，山岳之軀；若言其空，萬用在中；若言其有，闃然無容；若言其開，攝入塵埃；若言其閉，義出無際；若言其動，湛然凝重；若言其靜，忙忙物聳；若言其歸，往而不辭；若言其逝，應物還來；若言其剛，摧挫不傷；若言其柔，力屈不；若言其獨，恒沙物族；若言其對，真一孤轂。故道不可以一名言，理不可以一義宣，蓋略陳其說，何能以盡其邊？是以斬首灰形，其無以損生；金丹玉液，其無以養生。故真生不滅，真滅不生，可謂常滅，可謂常生。其有愛生惡滅者，斯不悟常滅；愛滅惡生者，斯不悟常生。其迷悟二名，不見真成，取舍之意，隨虛妄情，故常空不有，常有不空，兩不相待，句句皆宗。
是以圣人隨有道有，隨空道空，空不乖有，有不乖空，兩語無病，二義雙通，乃至說我亦不乖無我，乃至說事亦不乖無事，以故不為言語之所轉也。夫鑄金為人，但觀其人，不睹其金，其名也迷，其相也惑，所以然者，皆失乎真。然則一切皆幻，虛妄不實，知幻是幻，守真抱一，不染外物，清虛太一，平等不二，圓通一身。不遣一法，不得一法，不修一法，不證一法，性凈天真，而謂大道乎，是以徧觀天下，莫非真人，孰得此理，同其一倫？其學者希，其得者微，可謂渺漠而難知。其知者師，其化者夷，無心動作，作而無為，無為而為，無所不為，和光任物，物無所羈。
夫天地之內，宇宙之間，中有一寶，秘在形山，識物靈照，內外空然，寂寞難見，其號玄玄，巧出紫微之表，用在虛無之間，端化不動，獨而無雙，聲出妙響，色吐華容，窮睹無所，寄號空空，唯留其聲，不見其形，唯留其功，不見其容，幽顯朗照，物理虛通，森羅寶印，萬象真宗。其為也形，其寂也冥，本凈非瑩，法爾圓成，光超日月，德越太清，萬物無作，一切無名，轉變天地，自在縱橫，恒沙妙用，混沌而成，誰聞不喜？誰聞不驚？如何以無價之寶，隱在陰入之坑，哀哉哀哉！其為自輕，悲哉悲哉！晦何由明？其寶也煥煥煌煌，朗照十方，闃寂無動，應用堂堂，應聲應色，應陰應陽，奇特無根，虛湛常存，瞬目不見，側耳不聞，其本也冥，其化也形，其為也圣，其用也靈，可謂大道之精。其精甚真，萬物之因，凝然常住，與道同倫，故經云隨其心凈，則佛土凈。任用森羅，其名曰圣。