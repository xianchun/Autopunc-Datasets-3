爾時，須菩提白佛言：世尊！善男子善女人發阿耨多羅三藐三菩提心，云何應住？云何降伏其心？
此問初發菩提心也。良以欲發菩提心者，必先降伏妄想執著，而安住般若無住真心，方為穩當；設或不然，而此妄心不能降伏，處處攀緣，頭頭染著，則與無住之理有相乖角矣。是以世尊先答降伏，次明安住，意謂茍能安住無住，則妄想執著之心不待降伏而自降伏矣。若然，則安心已竟，覺道可成耳。故前種種勘驗，展轉發揮離相無住之旨。
尚未曾說菩提之心是如何發，無上之道是如何成，當機至此，蒙佛指示離相度生，無住行施，是未降者降矣，未住者住矣。然且不知阿耨菩提之心果有所發，無所發耶？無上正覺之道為有所成，無所成耶？是以興問。蓋當機意謂向來請問善男子善女人發菩提心，云何應住？云何降伏？蒙佛慈悲，已為開示住降之義，我已信解，但發心之義尚未發明，伏望如來不吝教言，再求伸釋，庶令而今而後這般善信男女於阿耨菩提之法，以便發心修證也。
佛告須菩提：善男子善女人發阿耨多羅三藐三菩提心者，當生如是心：我應滅度一切眾生，滅度一切眾生已，而無有一眾生實滅度者。何以故？須菩提！若菩薩有我相、人相、眾生相、壽者相，即非菩薩。
此躡前降住，為將答發心無法之端也。者之一字，即指發心人也。當生之生，即生發之生。是心者，承上指下。承上，則逆指前文無住行施，并應無所住而生其心，亦即應生無所住心之心也。蓋佛意云，此理已明，何須再問，況我已說菩薩但應如所教住，而發心者應發如是無住之心，即是菩提之心。是則住無所住，無住而住，方為真住。心既無住，法豈有實？而無住之法，是為如是。指下，則降心之法亦不過度生離相而已，須知此中正明菩薩上求下化之心也。若上之無住行施，乃上求也；此之離相度生，即下化也。經云我應滅度一切眾生等，正下化之事也。我應二字，乃教其度生為己任也。何則？菩薩之道，利物為先，自雖未度，先度人者，菩薩發心，故云我應滅度一切眾生。即前文當生如是心，我應滅度一切眾生等。
言滅度一切已，已，即盡也。正明菩薩度生時，必先了知生佛平等，一如無二，故度盡一切而實無眾生得滅度者。何以故下，徵釋以一切眾生俱涅盤相，不可更滅；一切眾生俱菩提相，不可復得。佛乃已證之眾生，生即在迷之諸佛，所以真如界內，絕生佛之假名，平等性中，無自他之形相。菩薩雖知平等實際不受一塵，而不妨佛事門頭不舍一法。以是義故，做出空花佛事，啟建水月道場，降退鏡魔軍，證得夢中佛果，是以諸佛時時度心內眾生，眾生時時成自性諸佛。故佛雖度盡眾生，而實無一生可度，不過示其本有，令復本覺而已，此如醫者之治目，但去其翳，非別與光明也。
何以故下，乃徵出度生離相之義。謂何所以故，說滅度一切眾，而實無一生滅度者，何故？以菩薩但萌一念能度之心，即有我相；彼為所度，即是人相；能所不忘，乃眾生相；耽著是法，為壽者相。若然，則與顛倒凡夫有何異乎？故言即非菩薩。此正反顯度生菩薩，必達心佛眾生三無差別，決離我等四相也。既能離相，則降心之法亦不過如是而已矣。
所以者何？須菩提！實無有法發阿耨多羅三藐三菩提心者。
此方正答無法發心也。所以者何，乃釋上文一有我等四相，即非菩薩之義。意謂菩薩之所以稱菩薩者，乃覺有情也。所以上求覺道，下化有情，以能發菩提心，能化有情而得名也。然雖如是，要忘能所始得，須識平等真法界，佛不度眾生；設或不爾，則四相宛然，觸途成滯。故凡要發菩提心者，應知上無佛道可求，下無眾生可度。無佛可求，則不住圣解；無生可度，則不落凡情。由是圣凡情盡，人法雙忘，見到於此，名為發心，證到於此，名為證果。
然為菩薩者，初發心時，既實無有法為發心，而證果覺時，則亦無有滅度眾生之法矣。故曰實無有法發菩提心者，此中實無有法之無字，最為要緊，乃一經之宗眼，不可忽過，不惟無其有，亦且無其無；不但無有法，亦且無無法。若望前降心，則無心可降；住心，則無心可住；於現前，則菩提無法可發；設或望後，則得果無法，得記無法，轉釋無法，度生無法，嚴土無法，達我無法。以此觀之，通前徹後，一卷經文結穴於此，唯一無字消歸盡矣。所謂無凡無圣，無染無凈，無高無下，無虛無實，故云實無有能度所度，能施所施，能降所降，能住所住，茍能達此無法之法，方是菩薩發菩提心也。故後文云：通達無我法者，如來說名真是菩薩。良有味焉。
言發者，謂顯發也，亦生發也。者之一字，乃指其人，即能發心者。以此心體原無一法，不過以無我無人修一切善法，藉此以顯發耳，正謂無法而發，發而無法也。故知菩薩最初發心時尚無有法，而至度生時豈轉有法哉？嗟夫！善財若解如斯旨，焉向南詢五十三？
須菩提！於意云何？如來於然燈佛所有法得阿耨多羅三藐三菩提不？不也，世尊！如我解佛所說義，佛於然燈佛所無有法得阿耨多羅三藐三菩提。佛言：如是！如是！須菩提！實無有法如來得阿耨多羅三藐三菩提。
此佛引自為證，以實前說之不虛也。謂汝聞我說實無有法發菩提心，於汝意地之下，是為云何曉解，還將謂有法發菩提耶？向下問辭，乃世尊用白拈手段，所謂避實擊虛，打草驚蛇也。何則？欲明菩薩無法發心之旨，遂將自己無法得果為問，正是勃鳩樹上鳴，意在麻園。既知如來昔於然燈時實無有法得果，則知菩薩今於釋迦處亦無有法發心，故云如來於然燈所有法得菩提不？此所重者，正在法字，且與前問然燈之事，言雖彷佛，意不雷同。彼曰於法有所得不，是知於法，義屬於他，是心外見此之有法，義屬於自，乃內心之障。
下以不之一字而詰問者，正是要顯實無有法發菩提心也。不意當機果是具眼衲僧，妙契佛心，即對之曰不也。此為問處分明答處親，雖然如是，須識當機言中影響，句春秋，非同向者之不也，不可不辯。蓋空生意謂發乃初心，其位屬因；得是後心，其位屬果。初既實無有法發心，後豈有法得果？是故以前解後，將後證前，決定其義，故曰不也。然如我解者，此又尊者轉身句子，足見其活潑處也。意謂若論如來現今成佛，由得菩提而來，似乎不可言無，但我解無法發心之義，以是推之，則又似乎無法得菩提矣。總之，不肯硬作主張，故云如我解也。
如來見其徘徊觀望，因為印證，決定其旨，免其猶豫，故曰如是。連言如是者，然之之辭，明其所解已，當不必躊躕矣。何則？因聞無法以發心，而解無法得菩提，則始終如是，因果如是，毫厘不爽，真所謂發心究竟二不別矣。向下世尊恐伊首鼠，語仍兩可，故告之曰：須菩提！當知我如來得菩提時，實無有法。只此實之一字，乃是千金不易，決定之辭，正是山王可動，此字難更，實實在在無一法也。
須菩提！若有法如來得阿耨多羅三藐三菩提者，然燈佛則不與我授記：汝於來世當得作佛，號釋迦牟尼。以實無有法得阿耨多羅三藐三菩提，是故然燈佛與我授記，作是言：汝於來世當得作佛，號釋迦牟尼。
此正反釋上文，以明得記所以。然我世尊，恐其眾生不能深信發心無法之旨，是以再拈本因，展轉伸示，故曰若我有法得菩提者，則然燈佛必不與我授無生記，云此摩那婆當得作佛，號釋迦牟尼矣。須知若有法得菩提，乃反說也，正顯此實無有法得菩提耳。
梵語釋迦，此云能仁，亦云能忍。設有法見，何名能忍？見相發心，何名能仁？梵語牟尼，此云寂默。若實有法，彼佛即傳，何記當來？然且彼與我受，三業皆動，何得名寂？若有所付，必有所囑，云何名默？是知能仁者，蓋謂心性無邊，含容一切。能忍者，以不見有少法生，亦不見有少法滅，所謂深契無生法忍者也。寂默者，乃是寂而常照，照而常寂，寂照互融，正為說時默，默時說，故說而無說，默亦非默，直至心行路絕，語言道斷，妙入無為，深達無法無非法之旨，方獲斯記，而得斯嘉號，真所謂名下無虛矣。以是義故，則知菩提非關發心而後有，亦非解脫而後得。佛果尚爾，因心亦然，則實無有法之義斯可明矣。所謂金屑雖貴，落眼成塵，但有一法，則非平等真如，實際理體矣。
何以故？如來者，即諸法如義。若有人言：如來得阿耨多羅三藐三菩提。須菩提！實無有法佛得阿耨多羅三藐三菩提。
此轉釋上文得記無法的所以。此何以故下，徵釋謂何所以故，定要實無有法，方才得記聻？蓋然燈記我名佛，是法身第九號；記我名如來，是法身第一號；然法身之外，別無一法名為如來。言如來者，即諸法如義，此正老漢自稱而自釋，真所謂憐兒不覺丑也。諸法如義者，即陰、處、界等諸有為法之真如義也，佛證此理，名曰如來。然此一名通乎凡圣，但眾生妄想執著，蓋覆真如，名為如去，須知去而未去也。諸佛以離相無住之智徹證真如，名為如來，應知來而無來也，故知其如本不來，來自如矣，正謂開池不造月，池成月自來。良以一切眾生來而不如，出世小圣如而不來，即權位菩薩雖如而未能盡如，縱來亦未能盡來，唯佛與佛方能盡如盡來耳。盡如，則盡真如際；盡來，則空有情界。由是義故，方名如來。此從真如實際中來，即諸法之如義也。
若有人言下，謂有世人不知如來之名，是諸法中真如之義，將謂別有一法得菩提者，始名如來。若是，則差之毫厘，失之千里，非知如來之義者。以如來乃從諸法如義中來，則一切時、一切處無不是如，無不是來。所謂如不住如，無往而弗如；來亦無來，無來而不來，是則事事皆如，法法具來，而然燈佛安得有法可與？然我亦焉能有法可得？故曰須菩提！實無有法得菩提也，此中所重正在得字。
所謂無上正等正覺者，即真如之異名也，乃人人本具。設或了得平等真如，則事事物物無欠無余，無所缺少，無可加添，故曰無上。識取此理，因地幻修，果中幻證，頭頭總是，物物全彰，稱之正等。茍能了悟真如，頓空四相，徹證三空，似蓮花開，如睡夢覺，即名正覺，非真如外別有此無上正等正覺之可得也，故佛決之曰實無有法得菩提也。
須菩提！如來所得阿耨多羅三藐三菩提，於是中無實無虛，是故如來說一切法皆是佛法。須菩提！所言一切法者，即非一切法，是故名一切法。
此雙釋上文以無實無虛釋無記莂中而得記別也，以一切法皆是佛法，釋諸法如義也。故云：須菩提！如來所得阿耨菩提之法，即心、佛、眾生三無差別之理。於是之中，無欠無余，所謂在圣不增，處凡不減，平等真如，實相妙法，不可以色相見，不可以言說求，故曰無實。此上文所以言實無有法，以有法不得記者，此也。然亦不異色相外別有平等真如，不離語言外別有實相妙理，故曰無虛。此上文所以言是故然燈佛與我授記，作是言：汝於來世當得作佛，號釋迦牟尼。以無法而得記者，此也。
是故二字，躡上如來說一切法者，即陰、處、界等世間之法。皆是佛法者，謂即如義故。此正釋如來者，即諸法之如義也，即楞嚴云：如是五陰、六入，從十二處至十八界，皆如來藏妙真如性。須菩提所言下，結成無實無虛之義，蓋說一切法者，無非為一切心，心即是法，法即是心，是故如來稱性而談。一切世間山河大地，草木叢林，松直棘曲，鵠白烏玄，皆真如心中自性佛法，故法華云資生業等，皆順正法者是也。
所謂無明實性即佛性，幻化空身即法身，則無一法而非真如，正是世諦語言皆合道，誰家弦管不傳心？故佛依俗諦而言一切法也。即非者，正是不可執一切法皆是真如佛法也。若謂法皆佛法，即爾目前一一指陳，法法之中何者為佛？那是真如？以一切諸法體性空寂，本來無有世界眾生，故云即非一切法，此佛依真諦而說也。是故等，正明一切法皆是佛法，所謂染凈圣凡，情與無情，世出世間一切諸法，無非佛法，正是青青翠竹、郁郁黃花、高高之山、溶溶之水，無一法而非真如佛法也，此依即俗即真中道第一義諦而說也。固知一切非一切，則無實矣；一切即一切，則無虛也，明矣。亦說佛於然燈佛所無有法得，故曰無實；由無所得，而今日得以成佛，名釋迦牟尼，此所以為無虛也。
須菩提！譬如人身長大。須菩提言：世尊！如來說人身長大，即為非大身，是名大身。
此以喻結法也。前文以須彌大身喻結應無所住而生其心，此復以非身大身喻即非一切法，是名一切法，以結實無有法發菩提心也。蓋佛說譬如人身長大，配上文所言一切法，喻真如法身徧在俗諦，具無量功德名大，乃相大也。須菩提言：世尊！如來說人身長大，即為非大身。配上文即非一切法，喻真如法身離一切障，獨居真諦名大，為用大也。是名大身，配上文是名一切法，喻真如法身即俗即真，有相有用，名為妙大，是體大也。故論云非身者，無有諸相，是名大身者，有真如體，名妙大身。
問：經文才舉譬如人身長大，佛言似尚未竟，當機何得平空攔住，言：世尊！如來說人身長大，即為非大身，是名大身。若是，則當機豈不鹵莽乎？
答：查余五譯，文勢皆然，審其所以，知非當機答辭，乃佛拈前無住章中當機已解之文，為此中結證之辭。如曰：我說一切法，即非一切法，是名一切法。以明真如法身非大為大。曾對汝說譬如人身長大，汝須菩提言如來說人身長大，即為非大身，是名大身。汝既知前無住為大，應亦知此無法為大，更復何疑？此正喻結實無有法也。
須菩提？菩薩亦如是，若作是言：我當滅度無量眾生。即不名菩薩。何以故？須菩提！實無有法名為菩薩，是故佛說一切法無我、無人、無眾生、無壽者。
此示實無有法名為菩薩，應前當生如是心也。由上如來引己於然燈佛時，實無有法發菩提心者，為菩薩作則，故茲特示云菩薩亦復如是。設作一念，我能度生，則非菩薩。何則？以其有生可度，則能所不忘，四相宛爾，何得名之為菩薩？故云即非菩薩。然則如何方為菩薩聻？須菩提！應當了知，若據實而言，須破三執，證三空，了諸法如幻，全一平等真如，實相妙體，除此之外，實無別有之法方得名之為菩薩也。以是義故，佛說一切法，既一切法皆是佛法，則無復四相矣，故云是故一切法無我人等相。以我人等無故，則能所俱空，并其俱空亦空。實無一法當情，則菩薩雖終日度，而無一生之可度；雖終日說，而無一法之可說者，此也。斯正菩薩度而無度，無度而度也。
須菩提！若菩薩作是言：我當莊嚴佛土。是不名菩薩。何以故？如來說莊嚴佛土者，即非莊嚴，是名莊嚴。
此示真如自性。法身地上，亦無所嚴之土，故言：須菩提！若使上求下化菩薩凡萌一念能所，謂我能莊嚴佛土，是自夸其德，自伐其功，即為三輪不泯，四相全具，何得謂之上求大覺，下化有情之菩薩哉？故言即非菩薩也。
何以故，徵釋謂既真如自性，菩提法身，不可以言莊嚴。何所以故，如來尋常又教菩薩修六度，化眾生，莊嚴佛土耶？以尋常教莊嚴者，乃就俗諦明真如法身有莊嚴也。今日說即非莊嚴者，是就真諦說真如法身本來清凈，猶若太虛，若欲莊嚴，即是為混沌以開竅，代虛空而畫眉，可謂無事生事矣。須知心凈土凈，將甚莊嚴？故說即非莊嚴，此明當體全空也。是名者，乃就勝義第一義諦明真如法身不落有無，遠離凡圣，雖無莊嚴，然亦不廢莊嚴，故云是名莊嚴。是於無莊嚴中，而說莊嚴也。正教菩薩以游戲神通凈佛國土，成就眾生耳。
須菩提！若菩薩通達無我法者，如來說名真是菩薩。
此結菩薩實無有法也。正謂度生莊嚴，展轉推窮，實無有法。然則須菩提！凡言有生可度，有土可嚴，即不名菩薩者，何也？以能通達無我法者，方是菩薩。設言有生能度，則不達眾生性空；若云有土可嚴，是不達諸法性空，是則三執具而三空隱，安得謂之菩薩？故云即不名也。今既於此通得眾生性空，自無我執；達得諸法性空，自無法非法執，是三執破而三空顯，故如來說真是菩薩。
此中經文應云通達無我無法，其義始足，以秦譯尚減略一無字耳。且經文有三番即非菩薩之語，初約能發心，次約能度生，三約所嚴土，皆反顯不得人法俱空，即非菩薩。至此，文義皆極，故順結之曰：若果真是菩薩，自必人法俱空，方名真是。然真是二字，翻前即非，此佛語照應之妙，如珠之走盤，獅之擲兒，一點不放空也。言真是菩薩，則能通達此法，所謂通則無物可壅，達則無法可礙，正是一竅虛通，八面玲瓏，無象無私春入律，不留不礙月行空。若爾，方是通達無我法者，不入世間妄情，不落出世圣解，此則為真實發菩提心之真菩薩也。設不達此，則不得名菩薩矣。
須菩提！於意云何？如來有肉眼不？如是，世尊！如來有肉眼。須菩提！於意云何？如來有天眼不？如是，世尊！如來有天眼。須菩提！於意云何？如來有慧眼不？如是，世尊！如來有慧眼。須菩提！於意云何？如來有法眼不？如是，世尊！如來有法眼。須菩提！於意云何？如來有佛眼不？如是，世尊！如來有佛眼。
此因前文說通達無我無法真是菩薩，恐其菩薩未識真如不變，而妙能隨緣之義，或執之曰無我無法，只此就是真菩薩矣。將謂究竟要知雖無生法二執，若一執定以此為是，則又坐在俱空境上，正是云門道的法身有兩般病：到得法身邊，為法執不忘，己見猶存，是一；直饒透得法身，放過即不可，仔細檢點將來，有甚麼氣息，亦是病。故文殊暫起法見，如來威神攝入二鐵圍山者，此也。此正為只知寂然不動，以為了當，庶不解感而遂通的道理，豈不向死水渰殺耶？故佛歷歷審問，以發明耳。
良由如來圓具五眼，故能徹見三心，以心非心，則眾生性空，悟得此理，雖是終日度生，而實無眾生可度。斯教菩薩雖無我法，不妨稱性起用，而熾然度生也。故說如來五眼，不離眾生肉眼，正顯生佛平等，以證上文是故如來說一切法，皆是佛法之義也。此先問云：須菩提！於意云何？如來有肉眼不？且道瞿曇老子為甚麼發此一問？向下當機意謂縱觀如來青蓮花眼，亦在佛面，故云如來有肉眼。這是甚麼意思？豈有三界大師、四生慈父，尚不知平日具眼不具眼，轉向當機口角邊覓消息，討下落耶？蓋我世尊良有深意，所以道如來還有肉眼不？只此一問，將個般若本體，平等真如，滿盤托出矣。何則？以當機答有肉眼，既有肉眼，則我如來不異凡夫，且凡夫亦有肉眼，則凡夫何嘗非佛？故云有肉眼，是明生佛平等之道也。
又問如來有天眼不，蓋當機意謂佛號天中天，豈無天眼？故云有天眼，則我如來何異諸天？且諸天亦有天眼，何異於佛？此明天佛平等也。次又問云如來有慧眼不，此慧眼即小乘圣人具者，故經云我從昔來所得慧眼是也。而當機謂佛乃圣中圣，烏得無慧眼？故答之曰有慧眼。既有慧眼，則我如來何異小圣？然且小圣亦具慧眼，則小圣與佛何殊？此正顯小大平等也。而更問云如來有法眼不，當機意謂佛號法中王，烏可無法眼？故云有法眼。既有法眼，則我如來何異菩薩？然則菩薩亦具法眼，又且菩薩與佛何別？此明因果平等也。
如來至此，更復問曰如來有佛眼不，當機謂三覺圓明，稱之為佛，奚無佛眼？故答之曰有佛眼。既有佛眼，則我如來與諸佛無異，且諸佛亦具佛眼，於我如來無別，此顯唯佛與佛乃能究盡諸法實相，佛佛道同也。不唯佛與諸佛是同，亦且在凡同凡，在天同天，在圣同圣，在菩薩同菩薩，在諸佛同諸佛，所謂溪山雖別，風月是同。正明平等真如，實相本體，在圣不增，處凡不減，是故如來說一切法皆是佛法者，此也。
然上五眼，若局而論之，則各有揀別，所謂天眼通非礙，肉眼礙非通，法眼唯觀俗，慧眼了真空，佛眼如千日，照異體還同。以是義故，後後勝於前前，而前前劣於後後，故凡夫唯一，天人通二，小圣具三，菩薩有四，唯佛具五，所以徹見真如，生佛情空，一相平等也。
須菩提！於意云何？如恒河中所有沙，佛說是沙不？如是，世尊！如來說是沙。須菩提！於意云何？如一恒河中所有沙，有如是沙等恒河，是諸恒河所有沙數佛世界如是寧為多不？甚多，世尊！佛告須菩提：爾所國土中所有眾生若干種心，如來悉知。何以故？如來說諸心，皆為非心，是名為心。所以者何？須菩提！過去心不可得，現在心不可得，未來心不可得。
以上文明佛能見之眼，此明所見之生心也。須菩提！於意云何？如恒河中沙，佛說是沙不？乃即事以驗證也。如是世尊下，即當機證信佛具肉眼，不異凡夫。以凡夫說是沙，佛亦說是沙，然凡夫但知是沙，不知一河之沙數有多少，佛則知之，此佛所具肉眼，雖然示同凡夫，而凡夫不可及也。須菩提！於意云何下，如一恒河中所有沙等，此驗佛有天眼也。一恒河長四十里，其中沙細如面，有一沙派一河，派盡其沙，則恒河之多無量無邊恒河沙，以派世界。有一沙計一世界，每一世界各有三千大千之數，則世界復成無量無邊。在諸天眼，縱能知一河沙足矣，而況沙等恒河，復派沙等世界，而界復各具三千大千之數，則諸天之眼不能及矣。然佛雖曰天眼，則能盡見，正謂山河天眼，世界法身中。雖佛示同天眼，而諸天之所不能及也。
然佛告須菩提下，明佛具慧眼之實。言國土者，即世界也。謂無量無邊沙數世界，每一世界有若干眾生，一一眾生有若干心性，在二乘慧眼，縱有他心，亦不及此。而佛雖示同慧眼，無分情器，一切悉見，此所以超乎二乘，而二乘之慧眼，不可得而比也。何以故下，徵明佛具法眼之實。謂何所以故，沙界生心，佛悉盡知聻？以眾生心行雖多，不過以顛倒妄識為心，皆非真實常住之心，故曰如來說諸心為非心也。是名為心者，正言妄識原無實體，徒有心名而已。在菩薩，雖具法眼，尚未徹見生心皆妄，諸法盡空，然佛雖名法眼，而能盡知盡見，故法華經云：我是一切知者，一切見者，乃至汝等天人皆應到此，覲無上尊。以是而觀，則菩薩法眼卻又不可及矣。
所以者何下，徵釋非心為心，以證佛具佛眼之實。謂如是沙界無邊，眾生無量，心性若干，佛悉知之者何也？良以一切眾生三世遷流，妄想之心原無實體，皆不可得也，故云過去、現在、未來皆不可得。言過去已滅，未來未至，現在不停故也。古德有云：三際求心心不有，心不有處妄緣無，妄緣無處即菩提，生死涅盤本平等。應知佛眼乃五眼之最，求其致極，不出覓三世心不可得處而見，所以前章諄諄教菩薩發心度生嚴土，皆不可得的實無有法而為心者，此也。故可禪師求達磨安心，磨云：將心來，為汝安。可云：覓心了不可得。磨云：為汝安心竟。即德山向婆子買油糍點心，婆問：三心不可得，汝點那一心？德山無對。迨至龍潭，吹滅紙燈始悟。雖然，也只會得個不可得心現前。諸人且道不可得心畢竟是個甚麼？切莫作麻三斤、乾屎橛會。若是恁麼見解，則早落可得心；直饒不恁麼，亦落可得心也。
須菩提！於意云何？若有人滿三千大千世界七寶以用布施，是人以是因緣得福多不？如是，世尊！此人以是因緣得福甚多。
此承上文，謂我言三心皆不可得，於汝須菩提意下云何？設若有人以不可得心為因，用滿三千大千七寶為緣，布施與人，此人以是因緣得福多不？當機謂：如是，世尊！此如是者，正明以不可得心，如於真如性空之是，故應和同聲而答之曰：如是，世尊！此人既以不可得心為因，用七寶布施為緣，且布施七寶復不住相，則福感無漏，誠甚多矣！此言甚多者，以七寶布施縱雖住相，其福已多；況不住相，則所感福德豈不甚多者哉？他譯此甚多下，皆有佛言：如是！如是！秦譯略此。
或問：心既不可得，則修福亦不可得，如何能得甚多福德，此云何通？
答：豈不聞乎：犀因玩月紋生角，象被雷驚花入牙。蓋月非有意於犀，而犀玩之生紋；雷非有心於象，而象驚之起花。以是類推，如雷長芭蕉，鐵轉磁石，皆無有心而有是力。物既尚爾，理何不然？是知不可得心為不得之得，乃大得也。故言甚多，復何疑哉？
須菩提！若福德有實，如來不說得福德多；以福德無故，如來說得福德多。
此如來就當機答福德多處急轉一語，令其升堂而入室也。須菩提！若福德有實，如來不說得福德多。此正明大千寶施若出有心，皆染污行，獲福有限，且亦不實，如來必不肯說得福德多。以上反顯有心非實，福亦不多，以福德無故。如來說得福德多者，此順釋也。所言多者，以是不可得心而行於檀度，深達福德其性本空，毫無希望，要知雖不期福德，而福德自成。正猶空谷風云，然谷不與風云期，而風云自至；亦如深山草木，而山不與草木約，則草木自生。
是知以不可得心無住行施，其所得福德，乃無漏無為無上之果，故云甚多。此中無字，正是離相無住之無，故如來說福德多也。然此正明佛具五眼，徹見三心，一切眾生事理二行，福德淺深，悉知悉見也。以顯平等本體不可以有心求，亦不可著無心覓，乃教吾人一念不生，則全體皆現，所謂不可得中恁麼得也。
須菩提！於意云何？佛可以具足色身見不？不也，世尊！如來不應以具足色身見。何以故？如來說具足色身，即非具足色身，是名具足色身。
此釋上文若福德有實，則不說多；以福德無故，如來說多也。須菩提！於意云何下，謂世出世間福德之多，莫過於佛所謂萬德莊嚴，百福相好，可謂多矣。故拈色身見審，欲令當機知此福德有實，則不說多之所以也。故云：可以具足色身見不？空生對曰：不也，世尊！只此一答，是福德有實不說多之義，則不待辯而自明矣。故決之曰：如來不應以具足色身見。此正顯佛非色見。蓋清凈法身，猶若虛空，應物現形，如水中月，豈可以色見哉？此正顯福德無實，如來說多耳。
言具足者，即成就八十種隨形好也。而言八十種者，名載法數，茲不繁述，需者查之。此明無好不具，無相不足。言色身者，即如來應身也。雖然無相不具，無好不足，亦不出乎色法，故言色身也。以此觀之，則如來具足色身，尚屬有為，猶非一塵不染般若本體，而況三乘六道之色身乎。當知一落色身，即屬有為，而非無為之本體也。故下徵釋，謂如來尋常說色身萬德莊嚴、百福相好者，此何以故？以佛順俗諦，說具足色身；順真諦，說即非具足色身；順中道第一義諦，說是名具足色身。此中說不應以具足見者，乃就真諦而言之也。
須菩提！於意云何？如來可以具足諸相見不？不也，世尊！如來不應以具足諸相見。何以故？如來說諸相具足，即非具足，是名諸相具足。
此承上文，不惟色身如此，即其色相亦然。所言相者，即華嚴相海云：如來頂上有三十二眾寶莊嚴相。其次眉間、眼、鼻各一相，舌有四相，口有五相，齒間、唇、頸各一相，右肩二相，左肩三相，胸臆一相吉祥，左右邊共十相，左右手共十三相，陰藏一相，兩臀、兩、左右伊尼鹿王腨共有六相，寶腨上毛一相，兩足共十三相，以上共九十七種大人相也。若廣而論之，則如來有十華藏世界海微塵數大人相，一一身分，眾寶妙相以為莊嚴，所謂相相無邊，無一相而不具足，故云具足相也。
此報身也，雖然相好莊嚴，亦屬有為，非同法身離相清凈，真如平等，自性般若本體，如來之像，尚然乃爾，何況九法界之相乎。要知一落有相，即非離相法身般若之本體矣，故當機答曰不也，世尊！不應以諸相見也。然復徵云，如來尋常說具足相，并相海無邊者，此何以故？以佛順俗說具足，順真說即非，順中道說是名，此說不應者，亦就真而說也。須知佛相既非，則一切俱非，不妨俱非亦非，正是行到水窮處矣。到得這，則色色真如，相相實相，所謂坐看云起時也。若然，則不但佛身是名法身實相，即九界身相，亦皆法身實相矣，寧非平等真如，般若本體者哉？
須菩提！汝勿謂如來作是念：我當有所說法。莫作是念。何以故？若人言如來有所說法，即為謗佛，不能解我所說故。須菩提！說法者，無法可說，是名說法。
此復承前二章，謂不但身相非身相，即說法亦非說法也。恐當機意謂色身相好既不可得，然則現在只園會上說法的這個黃面老漢卻又是誰聻？以故世尊乃呼名而告之曰：須菩提！汝勿謂如來有所說法。勿者，禁止之辭，猶云不可也。謂者，乃私竊而評議也。須知佛本無念，汝若謂如來作是念，則不可耳。何則？佛所說法，無非應機而談，遂見如來有所說法，若在法身地上，原無能說之者。蓋法不自說其法，如眼不自見其眼也，即雖應機說法，實無能說之心，正由無念，方能說法。謂作是念，可乎？故佛誡之言：莫作是念。蓋上之作念，乃是勿謂佛作念，此之作念，系佛誡當機也。
言作念者，所謂起心動意曰作，明記不忘為念，正言汝等不可起心動念，私竊品題，將謂如來有所說法。何所以故？設若有人私竊謂言，道我如來有所說法，若爾，不唯不是贊佛，乃真謗佛也。以佛所說之法，無非對癥發藥，原無定在，不過去眾生執著之病耳。若眾生病除，則藥亦棄。若謂如來有一定空有等法，豈非謗佛而何？不唯謗佛，亦且不解如來所說之義矣。以是義故，所以誡爾須菩提莫作是念也。
然在如來現相說法，無非因機施設，皆是向無色相處現色相，而於無言說中示言說。須知言說法者，此如來順俗諦也；言無法可說者，如來順真諦也；言是名說法者，乃如來即俗即真，即空即有，順中道第一義諦也，是皆如來說而無說，無說而說耳，正謂四十九年不曾說著一字者是也。
爾時，慧命須菩提白佛言：世尊！頗有眾生於未來世聞說是法，生信心不？
此當機示疑以問深義也。因世尊據生佛平等，真空實相，而明發心無法，得果無法，得記無法，乃至菩薩度生無法，嚴土無法，達我無法。所以然者，皆由三心不可得也，而況更明佛之色身非色身，相好非相好，說法非說法。當機至此未免躊躕，是自亦未了，兼為諸人，故興是問。
此須菩提加慧命之稱者，以前來深明般若，善達佛慧，妙悟無諍，以慧為命，故云慧命，此自利邊說也。又且謹遵佛命，轉教菩薩，是傳佛慧命，故曰慧命，此利他邊說也。蓋其意謂是法甚深，現在還可，若於末世，頗有眾生聞是上來種種之法，還能信得及不？須識尊者此疑，所謂替人擔憂也。
佛言：須菩提！彼非眾生，非不眾生。何以故？須菩提！眾生眾生者，如來說非眾生，是名眾生。
此正信心不無其人，但人之與人稍不同耳，所以佛言彼非眾生也。正謂末世眾生能信此法，而此眾生即非眾生，乃圣人也。何則？以能信般若，即信自心，自心是佛，自心作佛，非圣而何？但其惑業未盡斷，相好未全具，雖是圣人之心，尚局凡夫之相，故曰非不眾生。以其心雖迥出時流，其如形相尚滯生界故，五住未盡，二死未亡，縱達煩惱性空，猶有所知為障耳，故徵釋云。蓋我言彼信心之人，非眾生非不眾生者，此何以故聻？須菩提！要知眾生眾生者，此重言之義，乃是釋上二句。言既非眾生，又曰眾生者，何意？下二句正釋謂如來說非眾生，言非是凡夫眾生，說是名眾生，乃是說圣性眾生也。然圣人亦稱眾生者，不過是名而已，實非凡夫之眾生也。若約三諦分釋者，以此信心眾生已是圣人，尚名為眾生者，是順俗諦之名也。如來說非眾生者，是順真諦圣人之名也。是名眾生者，乃圣凡不二，順中道第一義諦之名也。既云不二，豈非平等真如，般若本體者哉？
須菩提白佛言：世尊！佛得阿耨多羅三藐三菩提，為無所得耶？
此當機呈悟也。因聞色身非色身，相好非相好，說法無所說，眾生非眾生，是能度所度，能說所說，一切皆空，始知實無有法矣，方解半筋原是八兩，故此白言。然則佛得菩提，乃當真為無所得耶？而此耶字，雖似疑辭，卻是悟處。當知尊者悟處，也只悟得個無所得耶。夫無所得，方是真得，正所謂無所不得，為極妥極當矣。
佛言：如是！如是！
此如來因當機會無所有得之旨，且極妥當，故印可之曰：如是！如是！以言其極當也。
須菩提！我於阿耨多羅三藐三菩提，乃至無有少法可得，是名阿耨多羅三藐三菩提。
此伸印證之意。蓋我所以道如是如是者，以無上正等正覺乃佛自證之理，設有一法可加，則不得謂之無上；有一法可減，則不得謂之正等；若有加減，則不得謂之正覺，因其無欠無余，故稱無上正等正覺。須知不但無有多法，亦無少法可得也，即阿耨菩提亦無有法，故言是名等。既無一法可以加減，非平等本體而何哉？
復次，須菩提！是法平等，無有高下，是名阿耨多羅三藐三菩提。
此釋上無少法可得也。謂佛於阿耨菩提無上心法言無有少法可得者，以是真如自性，實相妙法，上與十方三世諸佛平，下與九界眾生等，故曰是法平等。由其平等，是以諸佛雖高，此菩提心法亦無有高；眾生雖下，此菩提心法亦無有下，故言無有高下。由其無高無下，所以在圣不增，處凡不減，故曰平等。若然，豈非真如自性，般若本體者乎？此正如來以平等本體直示諸人也。
須知此平等二字，乃佛出世本懷，亦此經之教眼也。若夫序文著衣持鉢，入舍衛城次第而乞，此明如來行平等之事也。至於次第乞已，還至本處，收衣而坐，此顯如來證平等之理也。及乎正宗文中問答發揮，皆如來說平等之法也。即其降心離相，住心無住，乃彰此平等之用也。而至菩提無法，展轉推詳，皆顯此平等之體也。自此之後，雖有多文，無非顯此平等之義也。即當機前來涕淚悲泣，乃信解此平等之用也。今者復呈菩提無得，正悟入此平等之體也。故知此是法平等一句經文，乃如來畫龍點睛，只要諸人向破壁飛騰而去耳。讀是經者，亦不可不著眼也。
以無我、無人、無眾生、無壽者，修一切善法，則得阿耨多羅三藐三菩提。須菩提！所言善法者，如來說即非善法，是名善法。
此轉釋平等所以。正恐當機意謂理既平等，何用修習？故佛舉此而轉釋也。然雖平等，非謂不修得成正覺，但修有二：一、隨相修；二、離相修。若依隨相之修，則不得菩提；設能達得心法平等，以無我等四相離相而修一切善法，則得菩提。言一切善法者，即四攝六度乃至十八不共等法是也。蓋須菩提所言下，是名善法亦空也，謂我所以說一切善法者，此不過順俗諦斷眾生之執無也；我所以說即非善法者，無非順真諦破眾生之執有也；我所以說是名善法者，亦不過順中道第一義諦破眾生之執亦有亦無，非有非無也。以是而觀，四句既遣，百非斯盡，豈非實相真空，自性平等之體耶？
須菩提！若三千大千世界中所有諸須彌山王，如是等七寶聚，有人持用布施。若人以此般若波羅密經乃至四句偈等受持讀誦，為他人說，於前福德，百分不及一，百千萬億分，乃至算數譬喻所不能及。
此因上明無修而修，無得而得，平等自性，實相本體，以其經義甚深，故宜舉斯而較勝也。然以山王寶聚不及四句經文，以寶施屬有為善法，此四句乃無為善法，正顯般若為最勝也。蓋此四句所詮之理，乃平等自性也，稍有相應，則妙覺圓明，因果交徹，理事融通，即不持戒而毘尼嚴凈，即不集福而萬德莊嚴，即不出家而出家事畢，即不求佛而成佛有余。然則也須絕去百非，離卻四句始得。不然，則好個阿師又恁麼去也。
此經凡較量以般若為貴者，須知地力不及水，水不及火，火不及風，以其質愈微，則其勢愈重，然風又不及心，以其心無形相也，故其力更不可思議矣。正是千錐劄地，不若鈍鍬一捺耳。
須菩提！於意云何？汝等勿謂如來作是念：我當度眾生。須菩提！莫作是念。何以故？實無有眾生如來度者。若有眾生如來度者，如來即有我、人、眾生、壽者。須菩提！如來說有我者，即非有我，而凡夫之人以為有我。須菩提！凡夫者，如來說即非凡夫，是名凡夫。
自此至經終，皆展轉明上文平等之義也。正恐尊者秪知向自性內覓平等，故我如來廓而充之，令伊向法法頭頭識取此理。故自此而下五章經文，以明無往而非真如自性，實相平等之本體也，正明能度所度皆不可得，以成一相平等耳。前云我於菩提無少可得，又云無我人四相修一切善法，然恐當機謂既修善法，必度眾生，既有能度，必有所度，何謂平等聻？故佛以金剛王寶劍而掃蕩之曰：須菩提！并及現前一切眾等，慎勿妄議，謂我作念當度眾生。又復云須菩提！莫作是念者，正如來珍重之極，誡之至也。
向下徵釋，謂如來修善法原為度眾生，今教莫作是念，此何以故？良以菩提心法既曰平等，則生佛皆具，自無高下，然則豈有高為能度之如來，下為所度之眾生？故曰實無有眾生如來度者，所謂平等真法界，佛不度眾生，此順釋佛具真如自性平等法界，所謂無我無人修善法也。若有下反釋也，謂佛與眾生原是一體，絕無能所。若曰有眾生為如來度者，則能所歷然，話成兩橛，則是如來亦有四相矣。既具四相，豈還得為如來哉？且阿耨菩提之法，轉而為不平等矣，有是理乎？此以眾生乃佛心之生，謂生即非生，故言實無有生，所以終日度而無生可度也。以是而觀，則所度空也。
然此如來說有我者，下明能度空也。蓋此中有我之我，乃承上我人之我而來，恐有人謂我既無我等四相，如何又說我為法王，於法自在聻？蓋不知此我乃法身真我，非同四相之我，所謂無我而我，我而無我之義也。而佛尋常說有我者，是順俗流布而說我。然我即非我，柰世間凡夫之人逐塊尋香，認名取相，將以為實，執之有我，是皆錯解耳。在如來分中，則非有我也。經文至此，則能所皆空，生佛平等矣。
須菩提下三句，乃是如來恐人不解凡夫性空，茲故順帶公文一并掃去。言凡夫者，乃泛爾之流，所謂凡愚無智之者。深著世法，非我不言，於五蘊中，心心緣我，在六塵上，念念執我，逢人起慢，遇物生貪，從迷積迷，因妄成妄。著衣吃飯，那知溫飽饑寒？送客迎賓，豈解瞻前顧後？茍延歲月，虛過光陰，乃是泛常之夫，以故名之曰凡夫也。須知我平時說法，謂凡夫者，乃依俗諦也；說非凡夫者，依真諦也；說是名凡夫者，乃依中道第一義諦，發明是凡非凡，凡即非凡之是名凡夫耳，此名凡夫空也。然則上無能度之佛，下無所度凡夫，真所謂無高無下，寧非生佛平等者乎？
須菩提！於意云何？可以三十二相觀如來不？須菩提言：如是！如是！以三十二相觀如來。佛言：須菩提！若以三十二相觀如來者，轉輪圣王即是如來。須菩提白佛言：世尊！如我解佛所說義，不應以三十二相觀如來。爾時，世尊而說偈言：若以色見我，以音聲求我，是人行邪道，不能見如來。
此離常見以明不有也。蓋佛恐世人不解如來無我說我，執為實我，故此呼當機而問之曰：須菩提！於意云何？而凡夫之人將謂我有我耶？既然有我，是必有身，既有身形，必具相好，則是可以三十二相觀如來矣。不之一字，正審問之意，謂可耶？不可耶？前云三十二相見如來，茲言三十二相觀如來，蓋單目曰見，兼心曰觀，心目雖殊，而取相一也。須菩提下，正明凡夫之人既不知佛無我說我，又豈能識離相見佛？自然必以三十二相而觀佛矣，故對之曰：如是！如是！以三十二相觀如來。此一定之理也。
佛言須菩提下，佛謂如來者，即諸法如義，所謂真如法身也。然法身非相，豈可以三十二相而觀之乎？若定要以三十二相觀如來者，而轉輪圣王亦有三十二相，則將就是如來矣，有是理乎？而轉輪王稱之為圣者，以其不行殺戮，十善導人之故也，亦具三十二相，但較於佛，稍欠明顯。然佛之三十二相，是依法身而現者；王之三十二相，乃依業因而生也。其王有四，謂金、銀、銅、鐵也，而金輪王四洲，銀輪王三洲，銅輪王二洲，鐵輪王一洲。然此圣王生時，即具七寶，所謂：一、金輪寶，名勝自在；二、象寶，名青山；三、紺馬寶，名勇疾風；四、神珠寶，名光藏云；五、主藏臣寶，名大財；六、女寶，名凈妙德；七、主兵臣寶，名離垢眼。有此七寶，為轉輪王，欲東，則輪寶東飛；欲西，則輪寶西往。設諸小國有不順命，輪寶先往，不待干戈而自賓服，所以王四天下，具足千子，其身金色，三十二相與佛頗同，乃世間第一福德人也。
須菩提白佛下，足見尊者舌頭無骨，眼有珠，慣向順水推船，又會隨灣轉柁，故云如我解佛上來所說法身非相之義，自然不應以三十二相觀如來矣。當機意謂以相觀佛，輪王即是如來，若然，是不應以相觀矣。雖然如是，也只道得一半，何不向如來未說輪王之前舉此二句聻？所謂隨人腳跟轉也。故向下如來也不印其是，亦不斥其非，一總付之不理，而說偈言。蓋佛意謂，我所說不應以三十二相見佛，勿謂如來有所說法者，何耶？恐其取相凡夫，妄生貪著故也。故言設若一切眾生以三十二相之色，以為能見我者，以聞如來四辯八音之聲，以是而求我者，故下斷云，是人行邪道。以邪道者，不達自性平等，向外馳求，尋言取相，非邪而何？故言不能見如來，自不能見離相法身之如來矣。此明相即無相，乃除常見，令人不滯於有也。
須菩提！汝若作是念：如來不以具足相故，得阿耨多羅三藐三菩提。須菩提！莫作是念：如來不以具足相故，得阿耨多羅三藐三菩提。須菩提！汝若作是念：發阿耨多羅三藐三菩提心者，說諸法斷滅。莫作是念。何以故？發阿耨多羅三藐三菩提心者，於法不說斷滅相。
此離斷見以明不空也。乃因前文實無有法發菩提心，乃至說法者無法可說，實無眾生如來滅度。且說無少法可得菩提，又云不應以三十二相見佛，是則生佛因果等法，一切皆空矣。然在如來，此說不過去人執有之心，以顯平等自性耳。但恐當機不達此意，雖除於有，未免執空，將謂證菩提者必無具足相，設有具足相，便是輪王，即非證菩提之者。何則？以證菩提人不應以具足相故。若然，是才離有見，又入空見矣。須知有見可醫，空病難治，所謂豁達空，無因果，茫茫蕩蕩招殃禍。正是寧起有見如須彌山，莫起無見如芥子許者，此也。
但人一起此見，永為枯木死灰，成斷見纏空之種，故我如來恐當機雖知具相非有，然恐又著斷空，以故呼其名而問之曰：須菩提！汝因上來聞如是說，將謂是諸法皆空耶？若作此念，且謂如來得菩提時，不應以此具足之相乎？設爾，則是撥無身相，而成斷滅見矣，故復呼名而誡之曰：莫作是念。此正諄諄誡勉，切不可道如來不以具足相得菩提也。何則？如來所得法，無實無虛。設人執有，為增益謗；執無，為損減謗。是不惟道有不可，即是道無亦不可，良以實相無相，無不相也，故又重呼之曰：汝須菩提若不聽我之教，仍作不以具相見佛之念，堅執不舍，且執實無有法等說以為極則。若是，則凡有發阿耨菩提心者，以為無因無果，而說諸法為斷滅矣。
諸法者，即陰、處、界等，并上菩提生佛因果之法也。於果則損福德莊嚴，於因又減五度之行，則墮損減之謗，而入斷滅坑矣，其過甚大，故我教汝莫作是念。此何以故說莫作是念聻？以不發心則已，但能發菩提心者，必行六度四攝，廣興佛事，饒益眾生，於上諸法必不肯說斷滅相也。蓋如來之空，非同外道消礙入空之空，亦不似二乘唯斷見思，除分段，證偏空之空也。須知自正宗至此，從前一往如來皆談妙有，所謂妙有不有，以故即有而說空也。自此望後，直抵流通，皆是說真空，所謂真空不空，是即空而明不空也。是知有不住有，方名妙有；空不滯空，始曰真空。經文至此，既超空有，復離斷常，豈非中道實相平等之義乎？
此章如來三喚當機，耳提面命，正恐當人錯解佛意，妄說諸法皆空，以故再三告誡耳。所以頻呼小玉原無事，秪要檀郎認得聲。總之，眼不逐色，何妨柳綠花紅；耳不循聲，一任鶯啼燕語。
須菩提！若菩薩以滿恒河沙等世界七寶持用布施，若復有人知一切法無我，得成於忍，此菩薩勝前菩薩所得功德。何以故？須菩提！以諸菩薩不受福德故。
此因前云通達無我法者，真是菩薩，又云如來說有我者，即非有我，然此我無我法恐人難明，故佛指現前有相之施，以顯無法之理也。而佛謂當機曰：若有菩薩以恒河沙界寶持用布施，其為功德，可謂多矣。此引有相事也。若復又有一種人，他卻不能以滿沙界之寶而行布施，但知世出世間染凈圣凡以至五陰、六入、十二處、十八界等，一切諸法，當體全空，而無有我，會得空不住空，我無我法，二皆忍可，少則彈指之間，多則久經歲月，決定印可，了了分明，亦不出之於口，唯自忍之於心，故言得成於忍，乃為無生法忍也。
而下較量云，此得忍菩薩，勝前寶施菩薩所得之功德也。以寶施者，乃有得心，是以為劣；而得忍菩薩，乃無為心，是以為勝耳。何以故下，釋其勝之所以，謂沙界寶施不及得忍者。此何以故？以其此諸菩薩既獲無生法忍，則證無為，了得生而非生，法亦非法，生而非生，不妨非生而生；法亦非法，何礙非法而法？若然，是誰受福德？誰又不受福德耶？
須菩提白佛言：世尊！云何菩薩不受福德？
當機因聞不受福德，未達此理，持疑不決，而興此問也。
須菩提？菩薩所作福德，不應貪著，是故說不受福德。
此佛因尊者未了不受福德之義，故告之曰：須菩提！設或菩薩若受福德，是貪著福德也，故我所以教菩薩所作福德，不應貪著。蓋不應二字，乃誡辭也，言其切不可貪著耳。何則？才生貪著，即成有漏。因既有漏，果亦有漏，縱具三十二相，但同輪王，不名為佛。唯作福不生貪著，則因成無漏。因既無漏，果亦無漏，所得三十二相莊嚴法身，名之為佛。以是不貪著之義故，所以我說菩薩不受福德也。然此不受，非撥棄百福相好，萬德莊嚴為不受，乃是不貪著為不受耳，非絕無之不受也。所謂無貪無著，不受之受，受而無受。
應知上文言不應以三十二相觀如來，是妙有不有，離常見也。今此莫作是念，如來不以具足相得菩提，是真空不空，離斷見也。觀佛說法，正似水上葫蘆，捺著便轉，日中寶石，色無定形。若謂如來無相，而不知如來即相也；若謂如來即相無相，而不知如來非即相非無相也。若謂非相即相，即落常見；若謂即相無相，又成斷見。須知非即俱非，方得斷常斯泯。既離斷常之見，則非空有可拘，寧非真如平等之義哉？
須菩提！若有人言：如來若來若去，若坐若臥。是人不解我所說義。何以故？如來者，無所從來，亦無所去，故名如來。
此明法身無去來，顯平等之義也。乃因上文若以色見聲求不能見佛之偈，恐有謂言，如來現今語默動靜四威儀中，有目皆覩，有耳皆聞，何云不見？故佛喚當機而告之曰：設若有人作如是言：以為見我，或入舍衛去，或歸只園來，有時跏趺而坐，有時吉祥而臥。若然者，是人皆不解我上來所說之義矣。何則？我前來曾云如來者，即諸法如義，既是如義，何有去來之相，坐臥之實哉？此不過示同人法，應身邊事也。若在法身體上，尚不可形相而求，所謂語言道斷，心行路絕，又何得有如是之事乎？故下徵釋云，謂不可以語默動靜去來坐臥而見者。
此何以故？蓋如來者，即諸法如義，體即實相，無相無不相，縱有去來坐臥，無非因機而示耳。不惟現在只園來，說來而無來，即從兜率來，亦未嘗來也；不但舍衛去，云去而無去，即後向雙林去，亦未嘗去也。若以此論，在如來，則不來相而來，乃真來也；在眾生，則不見相而見，乃妄見也。須知如來若來已，更不來；若去已，更不去。所謂來無所從，去無所至，則所可見者更不可見矣，故云無所從來，亦無所去。由是無來無去，以故名之曰如來也。縱使如來日用尋常，去來坐臥，不過云駛月運，舟行岸移。然月未嘗運，而岸未嘗移，蓋隨其機見耳。又如月之印水，不知月不印水而水自印也。此正結前去舍衛，來只園，乃至敷座而坐一段公案，即無來去坐臥，以明平等之義也。
須菩提！若善男子善女人以三千大千世界碎為微塵，於意云何？是微塵眾寧為多不？甚多，世尊！何以故？若是微塵眾實有者，佛即不說是微塵眾。所以者何？佛說微塵眾，即非微塵眾，是名微塵眾。世尊！如來所說三千大千世界，即非世界，是名世界。何以故？若世界實有者，即是一合相，如來說一合相，則非一合相，是名一合相。須菩提！一合相者，即是不可說，但凡夫之人貪著其事。
此因上明如來法身無去無來，恐有謂言，有去來者是化身，無去來者為法身，在眾生則有去來，在佛則無去來。若是，則三身相異，生佛相乖，何名平等之義？故佛以目前三種世間人所共知者，而例明之也。然則此中當作三番會釋，於理方暢，所謂一器世、二情世、三至真覺世。且初順文就器世之聚散，以明非一非多，無去無來之事。
此中說須菩提設或世間有等善男善女，能修析色歸空觀者，而以大千世界七分七分，碎而又碎，以至碎為極微之塵，於意云何？這樣大的一個世界被伊分碎，做了極細的微塵，設以數量而計，如是極微之塵眾，寧還謂得多否？此正審其為多耶？不多耶？蓋當機意謂莫大之界碎而為塵，即二乘天眼，難以盡悉，奚可以數量計哉？故云：甚多，世尊！然此甚多，乃尊者就問而答也。向下徵釋，正是尊者另行一路，意謂我之答多，無非就事而論事，因問多而答多也。
然則極微之塵雖似眾多，非有實體可以言多也。何以故聻？若是極微之塵，如斯之眾，實有其體者，佛則不說是微塵眾矣。此明無體，正顯塵性空也。所以下又用體色明空觀，徵明微塵非色非空之所以也，正以三諦收歸，故言我說微塵甚多者，不過順俗而言也。設以真諦而論，則一塵不立，諸法性空，何況微塵而不空耶？所謂一微空處眾微空，眾微空處一微空，一微空中無眾微，眾微空中無一微。由是而論，故曰即非微塵眾也。設依中道第一義諦而論，則三界唯心，萬法唯識，說甚塵與非塵，原為一體，同是真如，何礙假名？故云是名微塵眾也，至此皆散世界而為微塵。
下文乃聚微塵而為世界也。當機意謂不特微塵如此，即其世界亦然，故曰：世尊！即前所說可以碎為微塵的那個大千世界，不過微塵聚合而成，豈有實體者哉？故曰即非世界，此正明界性空也。然是唯心之界，故亦不廢假名，故曰是名世界。且復徵釋云，既曰即非，又道是名者，此何以故？以順俗諦，則說大千世界；順真諦，則曰即非世界；順中道第一義諦，離即離非，是即非即，則曰是名世界。向下通前微塵，徹後世界，一總徵曰，謂塵界俱空。此何以故？謂微塵世界，果若是實有體者，則是一合相矣。
所謂一合者，乃無二無異為一，不離不散名合。今則不然，蓋世界既可以碎而為微塵，則全塵皆離皆散，非不離不散也。微塵可以合而為世界，則全界皆二皆異，非無二無異也。由是而觀，則塵界俱無自性，當體皆空，并其一合之相亦不可得矣，故曰如來說一合相即非一合相也。所以說一合者，乃依俗也；說非一合者，乃順真也；說是名者，為順中道故也。蓋方碎界為塵之時，但見塵多而不見界一，今合塵為界之際，止見界一而不見塵多，須知碎世界為微塵，是非多而多，以明多無從來，一無所去。合微塵為世界，是非一而一，以明一無從來，多無所去。以故多而非多，不妨順微塵而言多；一而非一，何礙就世界而說一？此言世界微塵非一非多，不妨而多而一也。此則就器世間釋之已竟。
向下第二，就情世間真妄色心以解釋之。蓋情世間真妄色心者，則大千世界例眾生心也。碎而為塵者，正是從真起妄，迷心為識，所以種種諸識浪騰躍而轉生，由一心法而生相見，因相見而生五蘊、六入、十二處、十八界，乃至六百六十八萬四千法也。言甚多者，正比塵沙無明也。言微塵性空者，例煩惱性空，眾生性空也。約三諦而言，微塵之非一非多，正例真如非一非異也。以上皆從真起妄，迷心為識，以例眾生如去，雖去而未去，故言亦無所去。向下合塵為界，正比眾生返妄歸真也。大千世界者，乃真如心也，即非世界者，即真如本體，圓滿菩提，歸無所得也。是名世界，例真如徧在一切處，有隨緣之用也。而上之微塵非多而多，正是真如心中本無色心五蘊等之名相，而成色心五蘊等之名相也。此中非一而一，正是真如即色心五蘊等法也。故楞嚴經云如是乃至五蘊、六入、十二處、十八界，本如來藏妙真如性者是也。蓋眾生雖悟此真如名為如來，雖來而未來，故云無所從來也。
三、約至真覺世，法應化釋，則大千世界乃法身寂光真境。碎而為微塵者，以從體起用，自真起化也。言甚多者，乃隨類化身，無處不有也。言微塵性空者，例應化非真也。約三諦而言，微塵非空非有，以例應化皆法身而起，非實非虛也。此明從體起用，自真起化，自真如實際中來，須知來而無來，則來無所從，故云無所從來也。而合塵為界，則例攝用歸體，攝化歸真也。大千世界者，乃一真法界，常寂光土，法身真境也。即非世界者，乃法身離相也。是名世界者，例法身徧在一切處，一切眾生及國土無往而非法身也。約三諦而論，世界非有非空，以例法身之即相離相，非一非異也。此則攝應化而歸真如。去矣，是去而未去，則去無所至，故云亦無所去也。
以上約三種世間釋竟，下則總會三種，明一合相。蓋此一合相，若在器世，則名寂光真境；若在情世，名曰真如自性，佛性本體；若在真覺世，則名清凈法身。所謂非實非虛，非如非異，以故如來說一合相則非一合相者，正是此等名目，雖屬無為，乃對有為而立。若在實際理地，一塵不立，何有如是之名目哉？是名一合相者，正明心佛眾生，情與無情三種世間，皆具此理也。以故如來印云：一合相者，即是不可說。正謂此理非如非異，非實非虛，所謂開口成雙橛，揚眉落二三。故法華云是法不可示，言辭相寂滅者，此也。而今所以說一合相者，不過因世間凡夫貪著其事，說一合相耳。此正如來一生心事，從未向人吐露者，皆是向無說中而說也。須知四十九年無非為取相凡夫貪著其事，所以非三說三，非一說一，究竟如來本地分中，原無三一之可得也。
須菩提！若人言：佛說我見、人見、眾生見、壽者見。須菩提！於意云何？是人解我所說義不？不也，世尊！是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。
此總除諸執，以顯三空正智也。此因經首離相章中云，若菩薩設謂有生可度，即著我人四相。又無住章中言，若心取相，即著四相；若取法相，即著四相；若取非法相，即著四相。以此觀之，如是四相乃通經能掃諸執之法也。故佛至此問當機曰：若有人言：如來開口便說四相。須菩提！於意云何？你道是人還能解我如來所說之義否？正謂解耶？不解耶？當機至此，深悟平等本體，善會佛心，故答之曰不也。言世人那解得此義，他將謂如來處處說四相，必謂實有四相可得，又何能解此四相為非有非空乎？故用何以故徵釋云。
以世尊說我等四見者，乃順俗諦也；說非我等四見者，乃順真諦也；說是名我等四見者，乃順中道第一義諦也。若然，則佛說我等四見，義含三諦，欲使一切眾生達得我即非我，無我而我，了明自性，頓證真空妙有，而彼凡夫外道之人烏得而解之哉？若依除執顯空釋者，至如佛說我等四見，此就俗諦凡夫外道心取相者，除我執也；說即非四見者，此就真諦出世二乘取法相者，除法執也；說是名四見者，此就中道權位菩薩取非法相者，除非法執也。是則三執俱除，而三空智顯，豈非無實無虛，非空非有，中道平等之義乎？然此顯義，五章首明生佛者，乃圣凡無二。次約空有，則不屬斷常。三無來去，則應化齊遣。以上皆明正報不可得，以明平等也。四以一多明塵界性空，一合非一合，則依報不可得矣。以其萬法雖多，不出圣凡依正色心等法，一一發明，直歸平等本體，今則并遣執之法，一并掃去，故有此第五章也。蓋如來自開會以來，均用此等四見除人執情，發揮平等之理。今既平等體顯，而義復彰明，以故并此一同掃去也。所謂病好不須醫，則前佛說如筏喻者，法尚應舍，誠信然矣。
須菩提！發阿耨多羅三藐三菩提心者，於一切法應如是知，如是見，如是信解，不生法相。須菩提！所言法相者，如來說即非法相，是名法相。
此通收全經之義而結之也。正因經初當機曾問：善男子善女人發阿耨多羅三藐三菩提心，云何應住？云何降伏其心？世尊一往已為發明，至此結曰：若欲發阿耨菩提心的善男信女，應如是知，如是見，如是信解。蓋此三句，正結一經問答也。
至如前來問我云何應住，我則教汝住心無住，不住六塵等法，汝應如是而知也。汝前問我云何降伏，我則教汝度生離相，乃至度盡眾生不見有眾生可度，汝應如是而見也。汝前問我發阿耨菩提心法，我則教汝無法發心是真發心，汝應如是而信解也。果能如是而知，是真知也；如是而見，是真見也；如是信解，乃真信解也。雖然如是，也要不生法相始得。何則？若是執定無住離相，無法之說，是又執藥而成病矣。故如來之所以說法相者，乃順諦理而言也。故順俗則言法相，順真則曰非法，順中道則曰是名也。乃我如來譚般若一境三諦，非縱非橫，不并不別，非有非空之本旨也。故說是名法相耳，所謂非有非空之真空妙有也。若爾，則花香牒粉，咸歸的的真詮；水態山容，盡合如如妙諦。以是推之，塵塵剎剎，法法頭頭，莫不是般若經焉。此明正宗竟。
須菩提！若有人以無量阿僧只世界七寶持用布施。若有善男子善女人發菩提心者，持於此經乃至四句偈等受持讀誦，為人演說，其福勝彼。
此格量勸說以示後人耳。文中言發菩提，自持為人者，正顯此經為發大乘者說，為發最上乘者說也。茍非如是之人，則不能持說此經耳。謂其福勝彼者，正明四句般若勝彼僧只寶施，乃顯通經之益也。
云何為人演說？不取於相，如如不動。何以故？一切有為法，如夢幻泡影，如露亦如電，應作如是觀。
此明通經之法式也。正我如來悲心慮後，嘉惠將來，故於法會告圓之際，特特徵起以言之也。不取於相者，謂不取我法非法等之四相也，及不取言說心緣名字之相也。如如不動者，如如者，如於真如也；不動者，即真如本體也。此正教弘經之士，悟如如之理，起如如之智，說如如之法，自利利人，同證金剛不動之本體也。須知取相則動，動則有為；不取則不動，不動即無為。所以取相則不如如，而如如則不取相也，其意正明三種般若，而結歸題旨也。
為人演說者，即文字般若也；不取於相，即觀照般若也；如如不動，即實相般若也。此正如來示末世弘法之芳規耳。凡演說者，須不取相，安住真如，自信作佛，自信是佛，決定無疑，然後始能豎拂揚眉，誨人不倦，俾聞法者即文字而起觀照，因觀照而悟實相。是真佛子，是真荷擔如來阿耨多羅三藐三菩提。是故徵釋云，定要不取於相。此何以故？以其世間一切有為之法，即五陰、六入、十二處、十八界，此等之法乃三有眾生妄執而有，不過如夢、如幻、如泡、如影、如露、如電而已，原無真實，安可取而為我人等相者也？故云應作如是觀。
問：此相既皆不實，渾如夢幻泡影等法，則何處是如如不動？
答：非教伊撥去諸法，但於一切有為法上不生取著我人等相，則彼陰、界、處等即是般若真心，如如本體矣。古云但離妄緣，即如如佛者是矣，故楞嚴云：五陰、六入、十二處、十八界，本如來藏妙真如性。又云：汝但不隨分別世間、業果、眾生，三緣斷故，三因不生，則汝心中演若達多狂性自歇，歇即菩提，性凈明心，本周法界，不從人得，何藉劬勞肯綮修證？取於諸相乎？既能心不取相，則法法皆如；既法法皆如，又何往而非如如不動乎？正龐居士道的但自無心於萬物，何妨萬物常圍繞。果然如是，方堪代佛轉輪，入廛垂手，拖泥帶水，而利益人天矣。
佛說是經已，長老須菩提及諸比丘、比丘尼、優婆塞、優婆夷，一切世間天人、阿修羅，聞佛所說，皆大歡喜，信受奉行。
此正信受流通也。長老下，乃四眾八部也。言歡喜奉行者，據文殊所問經云，有三種義：一、說者清凈，不為利養；二、所說清凈，如實知法；三、得果清凈，故當歡喜而奉行也。須知此乃阿難結集之辭，意謂凡聞法歡喜，必有妙契於心，所以契則信，信則受，受必奉行也。
爾時，溥畹作是疏已，合掌禮佛而說是言：
稽首金剛無上士，甚深般若不思議，
只園普會諸圣賢，愿賜慈悲垂加護。
我今以蠡測大海，妄以凡心度佛智，
冀即四見契如如，速證菩提平等道。
以此功德報四恩，非為自身希名譽，
更愿法界諸眾生，見聞隨喜皆成佛。