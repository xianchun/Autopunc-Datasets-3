婺州云黃山寶林寺寶覺禪師，諱果昌，姓時氏，安州人也。自幼出家，精通貝葉，弱冠試度，遂慕南宗。遠造寶林大通禪師席，入室，聞舉游山翫水因緣，豁然大悟，乃獲印可。復游淮甸，徧扣宗師。孤節介性，超然獨異，擔板自稱，名播叢席。緣終示疾，沐浴更衣，索筆為頌，趺坐而逝。
問：朝宰臨筵，愿聞舉唱。
師云：聞似不聞。
僧曰：恁麼則得聞於未聞也。
師云：不聞似聞。
僧曰：一句流通，清風帀地。
師云：一似不曾聞。
問：昔日保壽開堂，三圣推出一僧，保壽便打。學人今日不推自出，未審和尚如何下手？
師云：尊官在此。
僧曰：不干他事。
師云：前令已行。
僧曰：丈夫未盡平生志，特地挑燈把劍看。
師云：識甚痛癢？
僧曰：只如放開捏聚一句作麼生道？
師云：猶自不甘。
問：如何是寶林境？
師云：云黃山。
僧曰：如何是境中人？
師云：傅大士。
僧曰：只如向上宗乘，若何指示？
師云：貪觀天上月，失卻手中橈。
問：如何是佛？
師云：堯眉八彩。
僧曰：乞師再指。
師云：舜目重瞳。
問：如何是佛法大意？
師云：釘椿搖櫓。
僧曰：畢竟如何？
師云：把纜放船。
提刑楊公杰入寺，因寫七佛殿額，乃問：七佛重出世時如何？
師云：一回相見一回新。
又同游山次，刑拈起大士飯石，問：既是飯石，為什麼齩不破？
師云：只為太硬。
刑云：猶涉繁詞。
師云：未審提刑作麼生？
刑云：硬。
師云：也是第二月。
上堂云：千般巧說，不離昔日門風；萬種施為，秪是舊時光彩。蟬鳴高柳，普應十方；葉落孤峰，一時可驗。顧視左右云：還見麼？若言有見無見，未出斷常；若言非有非無，乃存戲論。喝一喝，云：快須薦取，更若意思交馳，便見白云萬里。
上堂云：正月孟春猶寒，叉手人人舉過，青山隱隱如藍，誰道迷逢達磨？參。
上堂云：天高地厚，自古及今，西落東生，何曾間斷？清風明月，帀地普天，畐塞虛空，逃之無處。恁麼說話，且逗初機。驀拈起拄杖云：佛殿上鴟吻，吞卻云黃山，見儞諸人不會，卻吐在舊處了也。參。
上堂云：山僧作事無限，凡百不曾預辨，凌晨隨例餐糜，齋時伴眾吃飯，日月任渠遷，四序從佗變。且道為人在什麼處？良久，云：兩個五百，合成一貫。
上堂云：一即一，二即二，嗅著直是無香氣。驀拈拄杖，卓一下，云：識得山僧楖栗條，莫向南山尋鼈鼻。
師於紹圣三年五月十日辭世，云：遮個關棙，非難非易，四象相催，吾難住世。昨夜三更星斗移，一片虛空撲落地。
杭州凈慈寶印禪師，諱楚明，姓張氏，越州人也。早窮教旨，復慕禪宗，參大通禪師。初住越州承天，次遷凈慈，左丞蒲公宗孟奏以師名。
問：法不孤起，仗境方生。如何是凈慈境？
師云：目前朵朵之山，耳畔潺潺之水。
僧曰：如何是境中人？
師云：閑向湖邊看魚躍，歸來林下毳禪衣。
僧曰：人境已蒙師指示，西來祖意又如何？
師云：白石有消日，清聲無盡年。
僧曰：謝答話。
師云：家賊難防。
問：黃梅半夜，心印相傳。惠日峰前，如何指示？
師云：湖水連天碧，山花映日紅。
僧曰：西來密意蒙師決，當機一句又如何？
師云：回首細思量。
上堂云：看看！山花山鳥各轉無盡法輪，湖水湖波共演祖佛心印，塵塵互說，法法同宣，耳目觀聽難明，情識思量莫及，當須自照，唯證相應。
上堂云：祖師心印，非長非短，非方非圓，非內非外，亦非中間。且問大眾：決定是何形貌？拈拄杖云：還見麼？古篆不成文，飛帛難同體，從本自分明，何須重特地。擊禪床一下。
上堂云：出門見山水，入門見佛殿，靈光觸處通，諸人何不薦？若不薦，凈慈今日不著便。
上堂云：云門餬餅，非面所成；趙州吃茶，口行人事。諸人還相委悉麼？若也委悉，方信古人是截鐵之言。如或未入玄關，且在荊棘林。
上堂云：若論此事，得之則絕毫絕氂，用之則如山如岳，迎之則無背無面，隨之則無厚無薄。如斯語話，諸人還委悉麼？若委悉去，方信寒暑不能遷，生滅不曾易，日月鎮長新，歷劫光一色。大眾！如何是一色底光？良久，云：天下衲僧跳不出。
越州承天滋須禪師，姓黃氏，單州人也。受業東京恒興寺，深窮論旨，精持律行。參大通禪師，言下契悟。
問：太守光臨於法席，祖意西來愿舉揚。
師云：一人有慶。
僧曰：大眾咸聞。
師云：聞底事作麼生？
僧曰：恎來昨夜清風起，今日靈山事宛然。
師云：瞻之仰之。
問：今朝朝旆光臨，如何相見？
師云：此心能有幾人知？
僧曰：一言歸大道，四海盡知音。
師云：合。
師云：若論此事，體之則神，敬之則靈，觀之則眼似眉毛，聽之則泥牛哮吼，言之則縮卻舌頭，嗅之則塞卻鼻孔，觸之則一棒一條痕，思之則針劄不入。當此之際，謂之智不到處，心言絕處，亦謂之無事人安樂處。直饒千圣出興，當頭亦道不著。昔日凈名居士對諸菩薩前，曾露遮個消息，次有達磨大師於少室峰前，九年為眾說，唯有二祖親聞，自後法流沙界。承天今日向知有底人前有個說處。良久，云：見麼？百味盆羅明祖意，一意之下報深恩。
上堂，拈起拄杖云：見麼？明如鏡，平如秤，四七二三，親行此令，有眼底辨取。擊禪床一下。
蘇州吳江圣壽法晏禪師。問：祖意西來即不問，今日開堂事若何？
師云：云生碧嶂。
僧曰：學人不會。
師云：月落寒潭。
上堂云：山頭浪起，水底塵飛，結果空花，生兒石女。如今即不恁麼，三年一閏，九月重陽，冬天日短，春天漸長，寒即向火，熱即取涼。良久，云：且道佛法在什麼處？不離當處常湛然，覓則知君不可見。喝一喝。
越州天衣寺惠通禪師，姓沈氏，錢塘人也。早年具戒，聽習臺教。尋慕參問，詣大通禪師席下，契悟宗猷。
問：師子未出窟時如何？
師云：藏牙伏爪。
僧曰：出窟後如何？
師云：群狐屏迹。
僧曰：恁麼則青莎窟威風振，秦望山前露爪牙。
師云：儞試哮吼看。
僧曰：放過一著。
師云：吐不出。
問：如何是祖師西來意？
師云：青松倒影垂幽徑。
僧曰：學人不會。
師云：綠竹寒聲夾亂流。
僧曰：學人從此更無疑也。
師云：且緩緩。
師乃云：今日囊錐既露，不免帶水拖泥。顧視大眾云：有麼？然祖師心印，直下圓成，恁麼會得，少分相應。若以言詮取證，徒自疲勞；馳騁詞鋒，欲繼真乘，無有是處。只如達磨未來一句作麼生道？還有人道得麼？良久，云：鐵牛昨夜三更走，石女溪邊喝便回。
上堂云：嗚
鼻全無，點撿將來，直是未在。既若如然，儞
且道超宗越祖底事作麼生？良久，云：大地載不起，乾坤藏亦難。
沂州馬鞍山福圣院仲易禪師。問：如何是驚人一句？師便喝。
僧曰：幾年雖不言，一語便驚人。
師云：道什麼？
問：如何是最初一句？
師云：看腳下。
僧曰：蹈破澄潭月，沖開碧落天。
師云：秪恐不恁麼。乃云：一塵才起，大地全收；一令當行，群魔失色；一人當御，萬國來賓；一月在天，千江映徹。雖然如是，只遮一點，諸人還知落處麼？良久，云：千山攢翠色，萬古碧巖前。
磁州二祖元符禪寺璿果禪師。問：如何是佛？
師云：天上天下。
僧曰：如何是法？
師云：海藏龍宮。
僧曰：如何是僧？
師云：游山翫水。
僧曰：三寶已蒙師指示，衲僧相見又若何？
師云：鷂子過西天。
問：諦觀法王法，法王法如是。如何是法王法？
師云：薰風來席上。
僧曰：蟾彩乍開金殿冷，法王陞座玉窗寒。
師云：紅日正當軒。
僧曰：斬釘截鐵須是本分鉗鎚。
師云：法王法又作麼生？
僧曰：猶握金鞭問歸客，夜深誰共御街行？
師云：不妨刢利。
師乃云：一二三四五，陞堂擊法鼓，蔟蔟齊上來，一一面相睹。秋色滿虛庭，秋風動寰宇，更問祖師禪，雪峰到投子。咄！
袁州木平山興化德觀禪師。問：如何是和尚為人處？
師云：月上松添影。
僧曰：學人未曉。
師云：鐘聲和白云。
問：云門直下法嗣何人？
師云：圓光沼畔清風起。
僧曰：云黃嫡子也。
師云：飼虎巖前別是春。
天臺護國妙機禪師。問：渴憶洞庭霜後橘，困思天竺雨前茶。橘則不問，如何是茶？
師云：與儞一盞。
僧曰：學人今日已知香味。
師云：也是畫餅充饑。
上堂云：昨日晴，今日雨，此是觀音示門戶。門戶開，今朝特地上高臺。敢問大眾：且道觀音即今在什麼處？良久，云：不須更向寶陀山。
上堂，師乃召大眾，眾舉頭，復云：便恁麼去，已是周遮；更若遲疑，白云萬里。參。
溫州靈巖德宗禪師。問：人天列請，覺樹華開，猊座既登，愿師說法。
師云：一葉金風墜，千巖素月圓。
僧曰：非但人天有賴，湖山泉石光輝。
師云：火云風卷去，秋色雨飄來。
僧曰：蛟龍不是泥中物，須向人間作雨雷。
師云：謝儞證明。