師出世，初住嘉興府興圣寺。府疏已刊前集，縣疏知府陸盤隱撰。
興圣道場，孝宗流虹去處；靈隱首座，丞相劄命請來。喜聯墻竹之陰，敢後縣花之疏。伏惟新命長老虛堂禪師，胸襟丘壑，足跡江湖，笑翁面常有刀，豈容藏鋒歛鍔？別浦船上肯攬載，必不帶水拕泥。若教把戲當場，管取光前絕後。愿從眾請，速惠一來。解帶送元公，雖自笑箭鋒之鈍；沽酒引陶令，詎敢辭蓮社之盟？
謝樹頭上堂，僧問：栽松道者借路周氏之家，後來為第五祖，此意如何？
師云：燈籠沿壁上天臺。
僧云：友直歲為二林樹頭，獲何福報？
師云：說向爾也不難。
僧云：恁麼則樹上鯉魚開口笑，石龜眨眼便為鄰。
師云：莫妄想。
僧云：若如是，著甚死急？
師云：何必更丁寧。
僧云：學人也要種一片樹，只是未有人分付钁子。
師云：何不便領？
僧云：謝和尚钁子。便禮拜。
師云：得少為足。
師乃云：臨濟栽松，老盧蹈碓，仰山畬粟，地藏種田，顯一段衲子家風，作叢林千古標準。二林到此，因甚顛毛卓豎？擊拂子，曾經巴峽猿啼處，鐵作心肝也斷腸。
上堂：貓有歃血之功，虎有起屍之德。爾衲子得恁麼沒碑記？南山起云，北山下雨則且置，為什麼桃花能紅，李花能白？
上堂，舉：南泉示眾云：王老師賣身去也，還有人買麼？僧出云：某甲買。泉云：不作貴，不作賤，爾作麼生買？僧無語。趙州云：來年與和尚做一領布衫。
師云：南泉被者僧一拶，去死十分；趙州盡力，既無救處，只得助哀。
佛生日上堂，僧問：無憂樹下作獅子吼，固有之，指天指地，還端的也無？
師云：莫信直中直，須防人不仁。
僧云：學人據疑結案，和尚何得五逆聞雷？
師云：賊須賊捉。
僧云：與麼則四月八日不曾生，二月十五日不曾滅。
師云：未為極則。
僧云：人天眾前信受奉行。
師云：斬頭覓活。
師乃舉：曹山因僧問：佛未出世時如何？山云：曹山不如。僧云：出世後如何？山云：不如曹山。
師云：曹山向針孔作活計，見黃面老子未盡。忽有人問育王，只向他道：漆桶！少間浴佛，牢把杓子。
上堂：才問著，盡道只是者個，及乎誥其端由，十個有五雙不知落處。育王抑下威光，為汝從頭解注一遍。良久，云：好語不可說盡。
結夏小參：缺齒老胡，十萬里帶得個沒滋味來，流布天下叢林，使一個個面不廝覷，長期短期只管捱。驀然打個無合殺，便乃見佛殺佛，見祖殺祖，聞戒定慧，唾罵不已。雖然如是，育王今夏莫有此人麼？卓主丈，舌柱上齶。
上堂：佛之一字，吾不喜聞。俗人沽酒三升，寧可洋銅灌口，不受信心人食。此地無金二兩，會得，兩不成雙；不然，花須連夜發，莫待曉風吹。
端午上堂，僧問：文殊令善財采藥，財云：無不是藥者。此意如何？
師云：引出落風蓮。
僧云：善財拈草度與文殊，殊云：此藥亦能殺人，亦能活人。又作麼生？
師云：一人傳虛，萬人傳實。
僧云：學人通身是病，作麼生醫？
師云：佛手也醫爾不得。
師乃云：此日天中之節，好事不得不說。缺齒道士，噀水書符；斷臂仙人，指空捏訣。赤眼麻豆，一時殄滅，唯有虛堂，七凹八凸。
上堂：懷州牛吃禾，益州馬腹脹。天下覓醫人，灸豬左膞上。杜順和尚鶻臭布衫終竟難脫。育王眉毛觸碎須彌，鼻孔飲乾大海，更有一件長處，逢人只是不說。
上堂：吒吒呀呀，如獅子兒，我者也須勘爾；，似探竿影草，我者也須疑爾。雖然菽麥不分，爭奈鹽落醬！
解夏上堂，拈主丈云：所修行愿，所證法門，一一具足，因甚入夏以來，不知米里有蟲？若下得一轉語，許爾破和合僧，出佛身血；不然，卓主丈，唯知砧杵，有此斷腸人。
上堂：盡信書不知僧云：如何以漆桶為驗？
師云：漆桶盛得飯與人吃。
僧云：恁麼則三十三天撲帝鐘。
師云：老僧關鑰不嚴。僧禮拜。
師乃云：胡言漢語，翻譯失真，此土西天，遞相狐魅。年年四月十五日，腳近前，腳退後，不敢違條越制。子細看來，冷汗如雨。直饒舉得頭來，早是桑田變海。凈慈門下，毀於佛，謗於法，不入眾數，尚且救不得一半。何況青山綠水盡是安居，花笑鳥啼無非禁足。山僧今夜咬定牙關，放一線道。卓主丈。
復舉：乾峰和尚示眾：法身有三種病、二種光，須是一一透得，始解穩坐。云門出眾云：庵內人為甚麼不知庵外事？乾峰呵呵大笑。云門云：猶是學人疑處。峰云：子是什麼心行？門云：也要和尚委悉。峰云：與麼始解穩坐。
師拈云：氈拍板，無孔笛。雖然，韻出青霄，其奈音節失旨。會得，一夏容易得過；不然，來夜請首座為眾拈出。
謝秉拂夏齋上堂：寧可熱鐵纏身，不受信心人衣；寧可洋銅灌口，不受信心人食。上座若能如是，攪長河為酥酪，變大地作黃金，供養上座，未為分外。只是不受衣，不受食，焉有許多殊勝？忽若有人修法供養，又作麼生？卓主丈，生心受施，凈名所呵。
上堂，舉：九峰慈慧禪師因溈山示眾云：汝等諸人，只得大機，不得大用。慈慧抽身出去，溈山招之，更不回頭。溈山云：此子堪為法器。
師拈云：九峰易見，溈山難見。若是凈慈則不然，待他喚不回頭，急送官楮一千與之。何故？助他買草鞋行腳。
上堂，舉：馬大師因僧問：離四句，絕百非，請師直指西來意。大師云：我今日勞倦，不能為汝說得，問取智藏。僧問藏，藏云：我今日頭疼，不能為汝說得，問取海兄。僧問海，海云：我到者卻不會，問取和尚。僧問大師，大師云：藏頭白，海頭黑。
師拈云：盡謂者僧被馬大師父子穿卻鼻孔，殊不知馬大師父子鼻孔被者僧穿卻。會得藏頭白，海頭黑，優劣已分；不然，易分霜粉，難辨雪中梅。
中夏上堂，舉：馬祖因龐居士問：不昧本來人，請師高著眼。馬祖直下覷。居士云：一種沒弦琴，唯師彈得妙。馬祖直上覷，士禮拜，祖歸方丈。士隨後云：弄巧成拙。
拈云：是誰弄巧成拙？若是馬師弄巧成拙，上半夏已過；若是居士弄巧成拙，猶有四十五日在。定當得出，免爾聽。參。
上堂：尋常苦口，不是不說，只是信不及；不是信不及，只是有些隔礙。且道是什麼隔礙？卓主丈，信不及。
上堂，舉：馬大師陞座，因龐居士問：不與萬法為侶者是什麼人？大師云：待汝一口吸盡西江水即向汝道。
拈云：馬大師接八十四員善知識，門戶稍峻，輕輕被龐公一拶，直得披肝露膽。或有人問凈慈：不與萬法為侶者是什麼人？拈主丈便打。何故？酒逢知己飲，詩向會人吟。
謝監收上堂：刈禾鎌子，未露鋒鋩。多少祖師乞命，秤尺斗量。權衡在握，目機銖兩無差。要知兩處收功，塞斷衲僧枵腹。塞斷後如何？卓主丈，臨濟掌黃檗。
上堂，舉：松源師祖臨示寂，告眾云：久參兄弟正路上行者有，只不能用黑豆法，臨濟之道將泯絕無聞。傷哉！
拈云：鷲峰老子大似倚杖騎馬，雖無僵仆之患，未免傍觀者丑。
解制小參，僧問：溈山問仰山：子一夏不上來，在下面作得個什麼？仰云：鋤得一片畬，種得一籮粟。溈云：子不虛過一夏。
師云：下喬木，入幽谷。
僧云：仰山云：和尚作得個什麼？溈山云：日間一食，夜後一寢。仰云：和尚亦不虛過一夏。此意如何？
師云：父不慈，子不孝。
僧云：仰山道了，吐舌。溈山云：子何得自傷己命？
師云：要且不是五逆人聞雷。僧禮拜。
師云：劍握甑人手。
師乃云：卓錐無地，空余雙眼蓋乾坤；別有生涯，誰把寸陰消白日？百二十日長期，禁制他不住；南天臺、北五臺，八萬細行撈摭他無門。晝兜率、夜閻浮，衲僧以此護生，生無不護；以此禁足，足無不趺。摩挲主丈待西風，鉢囊鞋袋重挑起，前程忽有人問：聞南山一夏以靈云兩處不答煅鏈學者，爾道得也未？脫或擬議，老僧院子既屬他人，未免更上徑山一遭了。
辭眾赴徑山上堂：秤鎚捻得汁出，石人喝得汗流，臨機應變，隨分知羞，乘時推上五峰頭。雖然，孤舟共渡，尚有夙因，兩夏一冬，可無攀感。卓主丈，但有路可上，更高人也行。