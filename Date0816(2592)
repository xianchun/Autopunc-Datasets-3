三、明天行者，即是中道第一義天。天然之理，猶行顯理，因理成行，故名理為天行。菩薩雖入，不應住，以有所得故，又應修上地智慧，十重發真，修慧破蔽，顯理成行，名為天行。天行即智慧莊嚴，梵行即福德莊嚴。上求佛道，是故有圣行、天行；下化眾生，即有梵行、病行、嬰兒行。
四、嬰兒行者，若菩薩福德智慧轉增，是則實相彌顯，雖不作意利益眾生，任運能有冥顯兩益：以天行之力，則有冥益；以梵行之力，則有顯益。眾生應有小善之機，無菩薩開發，不能生長。以慈善根力，如磁石吸鐵，和光利行，能令眾生得見。菩薩同其始學，漸修五戒、十善、人天果報、三十三天楊葉之行。又示二百五十戒，觀練熏修禪、四諦、十二因緣、三十七道品，同二乘嬰兒行。又示同修習六度，百劫種相，柔伏煩惱，六度菩薩小善之行。又示同即色是空，無生無滅通教小善之行。又示同別教歷別次第相似中道小善之行，皆是慈心之力，俯同群品，提接成就，從慈心與樂，起嬰兒行。如涅盤言：嬰兒行者，能說大字，所謂婆和。此即同六度也。六度是小行而求作佛，故言大字，所謂婆和。又云：不見晝夜、親疏等相。此即同通教菩薩，即色是空，第一義諦意也。又云：不能造作大小諸事。大事即五逆，小事即二五逆；非涅盤故，無小乘心。云楊樹、黃葉即同人天五戒、十善之嬰兒。又云：非道為道，以能生道微因緣故，說非道為道。即是同二乘嬰兒。故知大慈善根之力能出假化物，同其小善，方便引之，令趣佛慧，故名嬰兒行也。
五、病行者，此行從無緣大悲起。若爾，小善必有病行，今當分別。同生善邊，名嬰兒行；同煩惱邊，名為病行。病行從大悲生，眾生病是故我病，大悲熏心，游戲地獄，同眾生惡業之病，如調達在地獄，如三禪樂，乃至畜生、餓鬼、修羅亦如是。又同人天有結業生、老、病、死之病，又同二乘有見思之病，方便附近，語令勤作。三藏、通教菩薩亦如是。又同別教塵沙無明之病，是故菩薩還同彼病，遍於法界利益眾生，是為五行之相也。病行即是此經室內六品之所明也。
初地菩薩五行具足，或是初功德也，余九種功德或可對九地。所言破無明見惑者，涅盤經云：自此已前，皆名邪見人也。是則兩教三乘之人皆未見此理，故名邪見人也。是以大士訶須菩提：六師是汝師，天魔外道共一手作諸勞侶。意在此也。乃至別教十信、三十心雖伏此惑，既未能斷，由是成就無明別見，訶諸菩薩惑意在此也。
二、從二地至六地，名修道者，斷別惑三界愛。如智論明迦葉聞甄迦琴聲不能自安，云：三界五欲我已斷竟。此是菩薩凈妙功德所生五欲，故於是事不能安忍。例色愛、無色愛亦復如是。此是此經大士訶須菩提云：同於煩惱，不到彼岸，入於八難，不得無難。意在此也。故從二地至六地，通名修道，斷此別惑也。今以義推：二、離垢地，即侵斷別教欲愛，名斯陀含向；三、明地，即是別教斯陀含果；四、炎地，即是別教阿那含向；五、難勝地，即是別教阿那含果，斷別惑愛欲盡也；六、現前地，即是別教阿羅漢向，斷別色、無色愛也；七、遠行地，即是別教阿羅漢果，斷別無色愛盡，故從此名無學道也。
問曰：此對四果，出何經論？
答曰：別教明斷伏對四果，經論多不同也，諸大乘法師所用亦異。地論師通教判位云：初地斷見，二地斷欲愛，三地斷色愛，四地斷無色愛。地論師通宗判位，有用三地斷見名須陀洹；從四地至六地名斯陀含，第二依法師；七地名阿那含，第三依法師；十地等覺名阿羅漢，是第四依法師。有三地斷見，四地名斯陀含，五地名阿那含，六地名阿羅漢。有用仁王經，四地斷見，五地名斯陀含，六地名阿那含，七地名阿羅漢。如是等異說不同，難可定依。今以義推，作四對四果也。一往似便，既無的文，佛意難解，不須局執。
問曰：何故解釋不定？
答曰：已如前釋。八、不動地，即是別教辟支佛地。地論師云：從此明無學道。未知的出經論，不但八地得無生忍，寂而常用，用而無相，無功用心自然斷法界無明色習盡也。九、善慧地，無明稍薄，斷心習盡，慧轉分明，善入實相也。十、法云地，慈悲智慧由若大云，慈悲普洽一切，皆雨慧云，能持十方諸佛所說法雨，斷無量品無明也。
六、等覺地者，即是邊際智滿，入重玄門。若望法云，名之為佛。望妙覺，名金剛心菩薩，亦名無垢地菩薩。三魔已盡，余有一品死魔在，斷無明習也。
問曰：前通教何意不辯等覺佛耶？
答曰：界內習氣易盡故，不須開法云，出等覺也。
問曰：別教經論何故處處明法云之後更有金剛、等覺？自有經論止明十地行滿，便成佛果，南北法師抑諍論此義。
答：更立等覺，未足為疑。所以然者，華嚴經明法云地功德智慧，用比於佛，如爪上土方於大地。若爾，雖說一品無明，而實不可說品，何以得知？後心菩薩無功用道，其疾甚風，一日之間能破無量品無明障惑，何況瓔珞經明等覺地，於百千萬劫入重玄門，報修凡夫事。是故開法云地，更立金剛心、等覺佛，於理無失。若知一品有無量品無明，用法云無礙之智即盡，復何須開出等覺地耶？
妙覺者，金剛後心朗然大覺，妙智窮源，無明習盡，名真解脫。蕭然無累，寂而常照，名妙覺地。常住佛果，具足一切佛法，名菩提果。四德涅盤，名為果果。
問曰：為定用金剛智斷無明，為用妙覺斷無明耶？
答曰：涅盤云：有所斷者，名有上士；無所斷者，名無上士。
問曰：勝鬘經云：無明住地，其力最大。佛菩提智之所能斷。
答曰：若用別接通，十地、等覺即是佛菩提智。所以者何？涅盤經云：九住菩薩名為聞見，十住菩薩名為眼見，雖見佛性，而不了了。以無礙道惑共住故不了了。諸佛如來了了見者，即真解脫。蕭然累外，故了了也。若別教明義，從初歡喜地即用佛菩提智斷初品無明，乃至等覺後心方乃斷盡。若圓教明義，即是初發心住，得用佛菩提智斷初品無明，乃至等覺後心方斷盡也。
第四、約圓教明位釋凈無垢稱義者，圓教詮因緣即中道、不思議、佛性、涅盤之理，菩薩稟此教門，理雖非淺非深，而證者不無淺深之位。今明圓教入道亦具四門：一、有門；二、空門；三、空有門；四、非空非有門。圓教雖有四門，而諸大乘經意多用非空非有門以明位也。正如此經，諸菩薩各說入不二法門，一往雖同，細檢不無四門之別，而多用非空非有門入不思議解脫也。此義在下自當可見。
若隨機利物，四門赴緣，皆入不思議解脫，豈可偏用？但一往明行位義便，事須如此。是以今明圓教次位，正約非空非有門以辯也。就此即為五意：一、簡別圓二教明位不同；二、正明圓教辯位；三、引眾經論證；四、料簡；五、約圓教位釋凈無垢稱義。
第一、簡別圓兩教明位不同者，圓教既詮圓理，菩薩稟教，圓斷五住之惑，開佛知見，住大涅盤，是則教圓、理圓、智圓、斷圓、行圓、位圓、因圓、果圓，不同別教，具如前說。今略更用五義釋別圓兩教不同之相也：一、約斷無明判位高下不同；二、約斷界內界外見思不同；三、約斷不斷不同；四、約位明法門別圓不同；五、約位通不通不同。
一、約斷無明高下不同者，若別教明位，三十心斷界內結盡，即伏界外無明，至回向後心，初地方發真智，斷無明一品，乃至斷十品，名為十地。等覺後心斷無明方盡，妙覺常果蕭然累外，無所斷也。此如前說。若圓教所明，從初隨喜心修一心三觀，入十信位，斷界內惑盡，即伏界外無明，十住初心即發真智，斷無明住地初品，從此四心皆斷無明，至等覺後心，無明方盡，妙覺極地，蕭然累外，名究竟菩提，無上涅盤也。此即判位高下殊別，故有圓、別二教明位不同也。
二、約斷界內界外見思無明不同者，若別教三十心，斷界內見思，伏界外無明，十地斷界外見思無明，分為三道，如前別教明十地中分別。若圓教十信，斷界內見思，圓伏界外見思無明，發趣初心，圓斷界外見思無明，終至等覺方盡，故地持論明清凈凈禪云：離一切見清凈凈禪，煩惱、智障斷清凈凈禪。此并等覺之位明此義也。大涅盤云：十地菩薩為無我見論惑之所轉也。即是斷見不盡之義。又十地菩薩雖見佛性，而不了了；諸佛如來見於佛性，而得了了，此皆約見惑盡、不盡，故有了了、不了了殊也。
斷欲愛，至佛果方盡者，欲愛即是六欲，央掘經云：所謂彼眼根，於諸如來常，具足無減修，了了分明見，乃至意根亦復如是。如法華經說六根清凈，雖未得無漏，而其六根清凈，如此當知，即是伏欲愛煩惱之位。發趣初心，發真無漏，即分斷欲愛，至等覺方盡，故華嚴經明得佛六根究竟清凈也。
斷色愛，至等覺方盡者，大涅盤云因滅是色，獲得常色，名為色解脫，涅盤色愛方盡。斷無色愛，至佛方盡者，因滅是受，獲得常受，想、行、識亦復如是，是名受、想、行、識解脫，涅盤無色愛方盡也。
四住惑與無明合，四住若盡，無明亦盡，若無明盡，四住亦盡，是則圓伏、圓斷、圓盡。大品云：色無邊故，般若波羅蜜無邊，陰、入、界一切諸法皆亦如是。又云：諸法等故，般若波羅蜜亦等。此經云：於食等者，諸法亦等；諸法等者，於食亦等。以一食施一切，若能如是，乃可取食。食法尚等，況復見思無明所緣之法而不等耶？如此之義，豈與前別教斷伏而不異乎？經說依了義經，勿依不了義經。
三、約斷不斷不同者，至論其理虛無，無明體性本自不有，既無無明，何論智慧？無解無惑，豈可分別別、圓之殊？故涅盤云：誰有智慧，誰有煩惱？而言毗婆舍那能破煩惱，此則不論斷與不斷，而涅盤云：暗時無明，明時無暗，有煩惱時則無智慧，有智慧時則無煩惱。今約有智慧無煩惱義，故說為斷。若約別教，多就定相論斷，即是思議智斷明位，大乘之拙度也。若圓教明義，多說不斷，不斷而斷者，即是不思議斷，非次位以明次位，正是大乘巧度之義。故此經云：婬怒癡性即是解脫。又云：不斷癡愛，起於明脫。
問曰：義推斷、不斷有三十六句。今何意分斷屬別教，不斷屬圓教耶？
答曰：此兩句是佛法正意，余皆是傍。不斷而入位，義同須彌入芥子，此是不思議智斷之位也。
四、約法門別圓簡別者，別教明位對諸法門，非但法門不圓，約位亦有劑限，如十地論云：初地具足檀波羅蜜，於余非為不修，但隨力隨分。是義有余。圓教明諸法門不如是，一法門具足一切法門，悉皆通至佛地也。
五、約位通不通簡別不同者，若別教明位，初地不得通二地，何況具足諸地。若圓教明位，如華嚴經說：從初一地具足一切諸地功德。
第二、正明圓教位者，亦還約七位明五十二位不同：一、十信；二、十住；三、十行；四、十回向；五、十地；六、等覺地；七、妙覺地。但解者不同。有師言：圓教頓悟，一悟即是佛，無復位次差別之殊，說十地位者，為鈍根之人耳。如思益云：如此學者，即不從一地至一地。又有師解云：圓教既是頓悟，初心一悟即究竟圓極，而有四十二位者，但是化物方便，立淺深之名耳。故楞伽云：初地即二地，二地即三地。寂滅真如有何位次也？又有師云：圓教初頓悟，至十住即是十地，而說有十行、十回向、十地者，此是重說，意謂此諸解釋悉是偏取。但平等法界尚不論悟與不悟，孰論淺之與深？不悟而論悟者，不淺不深而論淺深也。尋諸大乘經，明理究竟，無過華嚴、大集、大品、法華、涅盤，雖明法界平等，無說無示，而菩薩位行終自炳然。是以今還約七位以明圓教菩薩之位也。
一、明十信位者，為四意：一、明因法生信；二、明因信修行；三、明因行入位；四、明經說不同。
一、明聞法生信者，上根利智聞圓教詮因緣即中道，明無作四實諦理，即便信解一實諦即是如來、虛空、佛性，非世間，非出世間，非因非果，不可宣說，非可顯示，無說而說，說世間因果即是無作苦集，說出世間因果即是無作道滅，故此經大士訶彌勒云：佛知一切眾生畢竟寂滅，即涅盤相不可復滅。一切眾生即菩提相，若知涅盤即生死，是為無作之苦諦；若知菩提即煩惱，是為無作之集諦；若知生死即涅盤，是為無作之滅諦；若知煩惱即菩提，是為無作之道諦。
秖以非生死、非涅盤、非菩提、非煩惱是一實諦，論此四諦者，即是無作四實諦也。所以者何？約一實以明四，一實諦不作於四，四不自作四，不他作四，亦非共作四，亦非無因緣而作四也，而說為四者，此是無作之四，此四畢竟不可得即是一實諦，名為無作四實諦也。若聞此信解無礙者，即信一切眾生即是不思議解脫，即是大乘，即是般若，即是首楞嚴定，即是佛性，即是法身，即是實相，即是中道第一義諦，即是如來藏，即是法界，即是畢竟空，即是一切佛法，因此慈悲誓愿，菩提心發，是為圓教名字即之信解也。
二、明因信修行者，因此名字信心，即已發菩提心，若欲行菩薩道，應當受持、讀誦、解說、書寫大乘經典。末世人若欲疾得入十信位，具六根清凈，但起精進，不惜身命，應當加修四種三昧。四種三昧者：一、常坐三昧，如文殊般若經說；二、常行三昧，如般舟經說；三、半行半坐，如方等經、法華經說；四、非行非坐三昧，即諸大乘經說種種行法。此諸三昧行法，具如諸大乘經中說，此即代於初停止觀。
今約圓教明修初信心行諸三昧，應信解十法。十法者，如前三觀中說：
一、善識思議不思議因緣者，思議因緣如上三教所明；不思議因緣者，即是今所說不思議無作四實諦，如前三觀中明。譬一念眠心具一切法，不縱不橫，即是不思議因緣無作四實諦也。如此的取凈名大士訶彌勒云：一切眾生即大涅盤，即菩提相。明此不思議因緣，余九法亦如是。義意玄隱，今次第明，尋者可善思之。
二、次明真正發心者，即是無緣慈悲、無作四弘誓愿也。無緣大慈，觀生死即涅盤，煩惱即菩提，與眾生此滅道之樂也。無緣大悲，觀涅盤即生死，菩提即煩惱，欲拔眾生此虛妄之苦也。無作四弘誓愿者，知涅盤即生死，未度苦諦，令度苦諦也；知菩提即煩惱，未解集諦，令解集諦也；知煩惱即菩提，未安道諦，令安道諦也；知生死即涅盤，未得涅盤，令得涅盤也。菩薩如是慈悲誓愿，無緣無念而覆一切眾生，由如大云，不加功用，如磁石吸鐵，是名真正菩提心也。
三、明行菩提道，勤修止觀者，若知生死即涅盤，即是善修止也；若知煩惱即菩提，即善修觀也。如陰陽調適，萬物長成。若巧修止觀，即能一心具萬行也。
問曰：以何為集？
答曰：依此經及涅盤住無明愛一切煩惱為集諦，集屬於苦，於今對義為便也。
四、明破諸法遍者，若知生死即涅盤，即破分段、變易二種生死皆遍；若知煩惱即菩提，則破一切界內外煩惱遍也。譬如轉輪圣王，能破一切強敵，亦不有所破。般若波羅蜜亦復如是，能破一切法，亦不有所破。
五、善知通塞者，知生死即涅盤，煩惱即菩提，則一切皆通；知涅盤即生死，菩提即煩惱，則一切皆塞。
六、善修道品者，觀十法界五陰生死即是法性五陰，法性五陰即是性凈涅盤，即是四念處破八倒。知涅盤即生死，顯四枯也；知生死即涅盤，顯四榮也。知一實諦即是見虛空、佛性，住大涅盤也。因此四念處，修正勤、如意足、根、力、覺、道，即道品善知識，由是成正覺，亦是莊嚴雙樹，是則煩惱即菩提也。
七、對治助道修諸波羅蜜者，知菩提即是重惡煩惱，是以知生死即涅盤，以起對治諸波羅蜜、諸度法等侶助，知煩惱即菩提，開三脫門，對治若成，煩惱即菩提也。
八、善識位次者，涅盤即生死，菩提即煩惱，此是理即。若知生死即涅盤，煩惱即菩提，是為名字即。因此觀行分明，成五品弟子，即是觀行即。得六根清凈，名相似即。成四十一地，即是分證真實即。證妙覺果，即是究竟即。若能善解此之次位，即不起大乘增上慢、大乘旃陀羅之過罪也。
九、安忍成就者，若知生死即涅盤，即不為陰界入境、病患境、業相境、魔事境、禪心境、二乘境、菩薩境之所壞也。若知煩惱即菩提，即不為煩惱境、諸見增上慢境之所壞。能忍此無作苦集，不為所壞者，此如大智論說：能忍成道事，不動亦不退，是心名薩埵也。
十、順道法愛不生者，觀生死即涅盤，生一切諸禪定三昧等功德，觀煩惱即菩提，生諸陀羅尼門、四無所畏、十八不共法、四無礙智、一切種智，於順道法不愛不著。若生愛著，是名頂墮。知如虛空，不住不著，即得成初信心乃至十信心也。
三、明因修十法，入十信心者，解正因緣不思議無作四諦，即修初信心，信平等法界佛法三寶也；二、真正發菩提心，慈悲誓愿憐愍一切，即是修念心；三、勤修止觀，成一切萬行，即是修進心也；四、用觀破諸法遍，即是巧修慧心；五、止心澄靜，一切得失、通塞之相自現，即是修定心也；六、道品次第增長善根，不退不沒，即是修不退心；七、回事中諸度，助開三解脫門，即是修回向心；八、善知次位，所防增上慢，離旃陀羅業，即是修護法心；九、安忍成就，內外惡法皆不得生，即是修戒心；十、順道法愛不生，若愿求勝果，即不愛著所得淺近法門，故名愿心。是以菩薩知生死即涅盤，知煩惱即菩提，故能巧修此十法，即是修十信心，名觀行即。因此若得三昧陀羅尼，得入初信心位，如此一信有十，十信有百，成鐵輪十信心位。住此信中，得六根清凈，功德不可思議，如法華經說，是名圓教柔順忍位，亦是圓教之暖、頂、忍、世第一法之位也。故仁王般若云：十善菩薩發大心，長別三界苦輪海。故知住此十信之位，斷界內見思盡，破界內界外塵沙無知，伏無明住地之惑也。
四、明經說不同者，如華嚴經法慧菩薩答正念天子，明菩薩觀十種梵行空，學十種智力，入初住位，即是此教十信位也。所以者何？觀十種梵行空即是一實諦，學十種智力即是觀無作四諦。此經即是方等之教，明即大涅盤即煩惱相。若止若觀，生相似解，即是瓔珞經明十信，大品云：是乘從三界中出也。十法成乘，如前三觀中說，初出三界即十信也。
又大品經云：譬如入海，先見平相。即是仁王經明十善菩薩發大心，長別三界苦輪海。法華明入如來室，著如來衣，坐如來座，此即是修四安樂行，行處近處得六根清凈，住十信位。普賢觀經明修大乘人未得無生忍前有十種證相，此即是十信之位。涅盤云：復有一行是如來行，所謂大乘大般涅盤。如大智論云：菩薩從初發心，即觀涅盤行道。若觀涅盤行道生相似解，即是一行，是如來行也。
二、明十住者，十住名，前說竟。今明初發心住，略為四意；一、正釋初發心住；二、明經說不同；三、略辯功德；四、類明九住。
一、正釋初發心住位者，所言發心住者，三種心發，故名發心，住三德涅盤，名為住也。云何名為三種心發？一者、緣因善心發；二者、了因慧心發；三者、正因理心發。
一、緣因善心發者，眾生無量劫來，所有低頭、合掌、彈指、散華、發菩提心、慈悲誓愿、布施、持戒、忍辱、精進、禪定等一切善根，一時開發，一心具足萬行諸波羅蜜也。
二、了因慧心發者，眾生無量劫來，聞大乘經，乃至一句一偈受持、讀誦、解說、書寫、觀行、修習，所有智慧一時開發，成真無漏也。
三、正因理心發者，眾生無始以來，佛性真心常為無明之所隱覆，緣、了兩因力，破無明暗，朗然圓顯也。此三種心開發故，故名發心。
二、住三德涅盤，名之為住者：一、法身；二、般若；三、解脫。此三不縱不橫，如世伊字，名秘密藏。真實心發，即是法身；了因心發，即是般若；緣因心發，即是解脫。三心既發，同世伊字。假名行人以不住法，住此三心，即是住於三德涅盤秘密之藏，故言初發心住也。若住三德之理，即是住不思議解脫，即是住於大乘，以不住法，住於般若，即是住首楞嚴三昧。修持於心，猶如虛空，即是住法性，即是住實相，即是住如如，即是住如來藏，即是住中道第一義諦，即是住法界，即是住畢竟空，即是住大慈悲，即是住十力，即是住四無畏，住十八不共法、四無礙智，住大悲三念處，住大神通，住四攝法，住諸波羅蜜、一切三昧、一切陀羅尼門。舉要言之，即是住真、應二身一切佛法也。
二、明諸大乘經初發心住名義不同者，華嚴經云：初發心時，便成正覺，了達諸法真實之性，所有聞法，不由他悟。是菩薩成就十種智力，究竟離虛妄，無染如虛空，清凈妙法身，湛然應一切。當知此即是發真無漏，斷無明初品也。即是此經明一念知一切法是道場，成就一切智故。又即是此經入不二法門，得無生法忍也。即是大品經明從初發心即坐道場，轉法輪，度眾生。當知此菩薩為如佛。又大品經明菩薩從初一日行般若智慧，由如日光，假使舍利弗、目揵連滿閻浮提四天下，如稻麻竹葦，智慧欲比菩薩，如滿閻浮提四天下螢光欲比日月光也。又即是大品經阿字門，所謂一切法初不生也。即是法華經云：為令眾生開佛知見。又法華云：龍女於剎那頃，發菩提心，成等正覺，即往南方無垢世界坐道場，轉法輪也。即是大涅盤云：發心畢竟二不別，如是二心前心難。即是涅盤經：復有一行是如來行，所謂大乘大般涅盤。初住分證涅盤也。如此等諸大乘經，悉是圓教明初發心住也。
三、明初發心功德。發心功德無量無邊，非是凡夫、二乘所測，不可宣說。今采大乘經意，略以十種法門稱述初住圓滿功德：一者、住圓滿清凈菩提之心，即是無生法忍、無緣慈悲、無作誓愿普覆法界；二、於一念中，成就一切萬行、諸波羅蜜；三、得一切種智，圓斷法界見思無明；四、明佛眼圓見十法界三諦之法；五、圓入一切法門，所謂得二十五三昧，入王三昧，一切三昧悉入其中，冥益眾生，八番破二十五有；六、成就菩薩圓滿業，能顯一切神通，所謂三輪不思議化彌滿法界，顯益眾生，八番利益二十五有；七、能成就眾生，開權顯實，入一乘道；八、能嚴凈一切佛土，如所明；九、能起法界三業，供養一切十方諸佛，得圓滿陀羅尼，受持一切佛法，如云持雨；十、能從一地具足一切諸地功德，心心寂滅，自然流入薩般若海。故華嚴明初住菩薩所有功德，三世諸佛嘆不能盡，佛若具足說，一切凡夫人聞，迷亂心發狂。此乃不思議難解之事，諸大乘了義經之所稱說，豈同通教所明十住功德比格？此明初住與別教初地智斷功德、神通變化，一往是齊，與經論所說，或深或淺，意有所在。
四、類釋九住者，如此初住三觀現前，無功用心，念念斷法界無量品無明不可稱計，一往大分，略為十品智斷，即是十住，故仁王經云：入理般若名為住。即是十番進發無漏真明，同入中道佛性第一義諦之理，以不住法，從淺至深，住佛三德涅盤之理，即是十品住一切佛法，故名十住地。
三、明十行者，即於佛性第一義諦無漏真明，一心具一切行，念念進趣，流入平等法界海，破十品無明，成十品智斷，一切諸行、諸波羅蜜不可思議，增長出生自行化他功德，與虛空法界等，故名十行也。
四、明十回向者，無功用、不可思議、無漏真明念念開發增長，一切法界愿行、事理和融，心心寂滅，自然回入平等法界薩婆若海，又進破十品無明，證十品智斷，故名十回向也。
五、明十地者，無漏真明入無功用道，猶如大地，能生一切佛法，能荷負法界眾生，普入三世佛地，廣大如法界，究竟如虛空，又進破十品無明，成就十品智斷，約此以明十地也。
六、明等覺地，觀達無始無明源本，邊際智滿，畢竟清凈，斷最後窮源微細無明，登中道山頂，與無明父母別，是名有所斷者，名有上士也。
七、明妙覺地者，究竟解脫無上佛智，故言無所斷者，名無上士也。此即是三德不縱不橫，究竟後心大涅盤也。是大涅盤名諸佛法界，豎深橫闊，能用二十五三昧普化眾生，隱顯十番利物，究竟周普。譬如大樹，其根若深入，枝條亦大。若實相智慧窮源盡性，化用之功則彌滿法界，無方大用究竟圓極也。故智論云：智度大海佛從來，智度深海佛窮底也。大品經云：過茶無字可說。涅盤云：不生不生不可說也。若作如此而辯位者，皆是寂滅真如，平等法界，不思議，無次位之次位也。
第三、引眾經證成圓教位者，大涅盤明月愛三昧，從初一日至十五日，光明漸漸增長；又從十六日至三十日，光明漸漸盡。月光漸漸增長，譬智德十五摩訶般若光明；漸漸減盡，譬十五斷德、無累解脫無明漸減盡也。
十五種智斷者，三十心為三智斷，十地為十智斷，等覺為一智斷，妙覺為一智斷，合為十五智斷，故從初一日至十五日，故以月為譬也。月體即譬法身，法身是一，光明漸增譬般若智德不生而生，光明漸減譬解脫斷德不滅而滅。故涅盤經明從初安置諸子秘密之藏三德涅盤，然後我亦當於此秘藏而般涅盤。此最後究竟涅盤名為不生不生，般若畢竟不生不生，不滅不滅，更無惑可滅也。
問曰：若是圓位頓悟，一證即便究竟，何得引月愛三昧十五日月喻？
答曰：一向無淺深，已如前破，但證位是諸佛境界，凡夫未證，豈可定執？今借十五日月喻者，此約不可喻中而論喻也。故經云：又解脫者，名無譬喻，無譬喻者，即真解脫。譬如面如滿月，實非無有五根相同彼月也。
問曰：何得知月喻譬地位？
答曰：勝天王般若具出此義也。
問曰：若約佛性中道為無明所覆，何得定有四十二品？
答曰：此義前已略明，無明雖無所有，不有而有，不無淺深階品，一往大分為四十二品，然論品數，實自無量無邊不可說爾。故智論云：無明品類，其數甚多，是故處處說破無明三昧。又云：法愛難盡，處處云重說般若也。
法華云：諸佛為一大事因緣故，出現於世，為令眾生開佛知見，示佛知見，悟佛知見，入佛知見道故。此之四義，南岳師解云：開佛知見即是十住，示佛知見即是十行，悟佛知見即是十回向，入佛知見即是十地及等覺地。皆言佛知者，悉得一切種智也，皆言佛見者，悉得佛眼。又結句云：是為諸佛一大事因緣者，同入一乘諸佛實相也。又云：唯佛與佛乃能究盡諸法實相。又諸子門外索車，長者各賜諸子等一大車。是時，諸子乘此寶乘游於四方，嬉戲快樂，自在無礙，直至道場。言四方者，即譬開、示、悟、入之四位也。直至道場，即是究盡諸法實相妙覺極位。如此皆是明圓位之異名也。
大品經明字等語等四十二字門，南岳師解云：此是諸佛密語，表四十二心之位。若學問人多疑此語，謂大智論無此釋，然龍樹釋大品經，論有千卷，什師并略，何必無此釋也？
今謂此釋實應冥會。所以然者，經說初阿，後茶，中有四十。二字：初阿字門具四十二字，後茶字門亦具四十二字。華嚴經云：從初一地具足一切諸地功德。詳此義意，極似。
大門第五、明權實者，就此即為三意：一、略明權實；二、明格位；三、明興廢。
一、明權實者，權是暫用之名，實以永施為義。方便波羅蜜隨情近益，故名為權；智慧波羅蜜稱理究竟，故名為實也。是則三教暫赴物情，故名為權；圓教究竟利物，故名為實。分別權實應須四義：一、明一切非權非實；二、明一切皆權；三、明一切皆實；四、明一切而權而實。
一、明一切非權非實者，若論四不可說，無說則無四教可分，無三教即非權，無圓教則非實，是則一切佛法皆非權非實。
二、明一切皆權者，若論四不可說，有因緣而說，是則四教皆是權巧化物也。故佛言：我坐道場時，不得一法實，空拳誑小兒，以度於一切也。
三、明一切皆實者，無說而說，說必應機赴緣之益，其義皆實，故四教皆名實也。故智度論云：有世界、對治、為人故實，有第一義故實。此即皆實不虛之義也。
四、明一切佛法非權非實而權實者，四不可說則無權實之可分，故言非權非實，不說而說三教即是權也，而說圓教即是實也。但一家明權實義有三種：一、化他權實；二、自行化他權實；三、自行權實。若是化他權實，前三教非但是權，就此權中，亦各說權實也。若明自行化他權實，即前三教并是權用，圓教所明一向是實。若論自行權實，即就圓教之位辯照中道為實，雙照二諦為權也。
第二、明格位者，即為三意：一、約三藏教位格後三教；二、約通教位格後二教；三、約別教格後圓教。
一、約三藏教位格後三教者，即為三意：一、明三藏教位格通教；二、格別教；三、格圓教。
一、格通教者，若論聲聞、緣覺，與通教明二乘不殊；若約大乘明位，此則大為殊別。所以者何？三藏教明三阿僧只劫修行，乃至補處，即是無垢位，正得齊於通教柔順忍、性地忍、法中忍也。若三藏之佛，則得齊於通教佛地，正習俱盡，八相齊也。傍論三藏佛是析法，智力拙，通教佛是體法，故為巧。
問曰：智度論云阿羅漢地於聲聞經中名之為佛，俱得二種涅盤。
答曰：今謂皆除正使，已辦地齊。若取二諦滿，正習盡，二佛齊也。
二、明用三藏教位格別教位者，三藏教明一生補處凈無垢稱位格別教，與鐵輪位十信第十愿心齊，佛地但與別教第十回向齊，或可與初地齊也。此乃正意，傍論類通教可知。
三、明三藏教格圓教位者，三藏補處凈無垢稱位但與圓教五品弟子第五品齊，佛地但與鐵輪位十信後愿心齊。正義如此，傍論亦有優劣。三藏佛正習俱盡，以此為勝，不明六根清凈不思議之妙用，此為劣也。故華嚴經嘆初發心住菩薩云：初發心已過於牟尼也。
二、明用通教位格後二教位，即為二：一、格別教；二、格圓教。
一、明格別教位者，通教明補處凈無垢稱位。別教第十法界無量回向齊通教佛果，但與十地初歡喜地齊。正義如此，傍論有劣者，無相似中道智伏無明也。
二、明格圓教者，若通教明補處凈無垢稱位，但與圓教鐵輪位十信第十愿心齊，通教明佛果，但與初發心住齊。此是一往格之。正論則劣初發心住，以初發心住即能顯中道法身，斷無明一品為勝也。
三、明別教格圓教位者，若別教明法身，法云一生補處凈無垢稱位，但與圓教十住第十灌頂住齊；佛地斷十一品無明，但與十行初歡喜行齊。若依仁王經，開十地為三十生，是則無垢與法界無量回向位齊，佛地與十地初歡喜地齊，是則別教明一生補處。望圓教，若依前釋，以義往推，猶有三十一品無明；若依引仁王經，即有十一品無明。是則別、圓法身補處，雖通約位，無垢稱義懸殊，豈得一概而釋維摩詰之名也？
問曰：尋至道即是一，若格前方便三教，所明補處佛果遂傳爾懸殊，此意難解。
答曰：二義往釋：一、有教有人；二、有教無人。若是三教方便之說，因中稟教之者，即并有教有人，佛果補處及上位菩薩能說三教，此并有教無人。所以者何？所稟三教行人因教各獲利故，有教有人也。能說之教主，示現為三教之佛菩薩，令物慕果行因，因行既成，則無復化主。如斯乃緣感便應，緣謝便息。空拳誑小兒，引將還家，手中實無物也。三教化主亦皆如是。若是圓教有教有人者，因中稟教，乃至法云有教有人，斷四十一品無明，法身補處此實非虛，妙覺法身無說之說，即是果上有教有人也。有教無人，目之為權；有教有人，名之為實。
問曰：若爾，四教明果可分權實，四教因地皆有教有人，何得分其權實？
答曰：今明三教之人名為權人，稟圓教之人則人教俱實，故約四教明因分權、實也。
問曰：三教之因既立權人，三教之果何意不得辯權人也？
答曰：三教行人可成圓人，無有三教之佛修因作圓佛，故非類也。
第三、明興廢者，即為二意：一、權教有興有廢；二、實教興而不廢。
一、明權教有興有廢者，即為三意：一、三藏教機起即興，機謝則廢。所言機興者，可發之義，名之為機，前緣有小樂欲可起，小善可生，小惡可治，偏真之解可發，故須用四悉檀於聲聞經中說因緣生滅四諦、十二因緣、六度之教，開三乘之道，聞則稱機，樂欲心起，生善斷惡。若是二乘，發真無漏，證有余涅盤；若是菩薩，六度調心，得伏忍、柔順忍也。法華經云：小智樂小法，不自信作佛，是故以方便，分別說諸果。為此機緣，雖無三藏伏結，補處菩薩凈無垢稱義，三十四心佛果住有余涅盤之佛，為欲以四悉檀教赴此故，示現此教形聲，赴機度物，故法華經明長者即脫瓔珞，著弊垢衣，執持糞器，狀有所畏，語諸作人，即是三藏教興之義。廢者，此小欲將歇，小善已成，事惡已除，真解已發，是則四緣俱息，則三藏所說之教、能說之人俱廢也。
二、明通教興廢者，興則機興，廢則機廢，機興而教興者，無生四諦樂欲將起，體假入空之善可生，迷理見思可斷，即真之解可發，故須用四悉檀說無生四諦通教，三乘聞則樂欲心起，生善斷惡。三乘同發即真無漏之慧，見第一義，二乘住有余涅盤，菩薩則不滯空，慈悲入假化物，誓求佛果。為赴此之機緣，雖無通教斷結侵習，上地補處菩薩凈無垢稱位，一念相應慧斷習，佛果住有余涅盤。為起通教，赴此三乘根緣，示現此教形聲，悉檀赴緣逗物，故名為興。廢者，四機既息，緣謝，所說通教、能說之人俱廢也。
三、明別教興廢者，興則機興教興，無量四諦樂欲將起，從空入假，善根可生，無量沙煩惱別惑見思可治，中道第一義諦真解可發，故須用四悉檀說無量四諦，起別教。菩薩聞則樂欲心起，生界外之善，斷界外之惡，發中道相似無漏及真無漏，求常住佛果大般涅盤。為赴此之機緣，雖無別教斷十品無明，法身補處菩薩斷十一品無明，究竟佛果，而示現此教形聲，用四悉檀赴物機緣，說無量四圣諦，故名別教興也。廢者，四十二品補處菩薩佛果俱廢也。
二、明圓教但興而不廢者，若於華嚴、方等、法華、涅盤所說圓教，赴圓機，樂欲生善斷惡，見中道第一義諦，是則從初發心至無垢地，赴四根緣，常說此教，至等覺佛，故名為興。故三十二菩薩文殊師利等，皆說入不二法門，即是教興之意也。
若證妙覺，無師自悟，無法可嘆，無善可生，無惡可斷，更無深理可見，言詞相寂滅，本自無興，故無廢也。無廢亦得論廢者，四悉檀機盡則教息，故名廢也。故大品經云：過茶無字可說。涅盤經云：不生不生不可說也。故凈名默然杜口，不須復以言，言於無言之理，文殊稱嘆表絕言也。是則在因，有人有教；至果，則教廢人存，三德涅盤湛然清凈，豈同前三教補處菩薩菩提佛果皆有教無人，教廢，人亦隨廢。權實之意顯在於此也。
第六、約觀心明四教者，從三觀起四教，已如前辯。今但論即心行用，識一切教門皆從初心觀行而起。四教既攝一切經教，若一念觀心分明，能分別一念無明因緣所生之心，四辯歷然，則一切經教大意皆約觀心通達。就此即為四意：一、約觀心明三藏教相；二、約觀心明通教相；三、約觀心明別教相；四、約觀心明圓教相。
第一、約觀心明三藏教相者，即是觀一念因緣所生之心生滅相，析假入空，約此觀門起一切三藏教也。若觀生滅四諦入道，即是修多羅藏，故增一阿含云：佛告諸比丘，謂一切法者，只是一法。何等為一法？心是一法，出一切法也。智度論云：從初轉法輪，至大涅盤，結修多羅藏。此只是約心生滅說四圣諦，即是法歸法本之義也。觀心出一切毗尼藏者，佛制戒時，問諸比丘：汝何心作？若有心作，即是犯戒，有犯故有持也。若無心作，則不名犯，犯義不成，不說持也。故重心發戒，無心則不發戒也。所言從心出阿毗曇藏者，四卷略說，名毗曇心，達磨波羅處中而說，名為雜心。如此皆是約心辯毗曇。無比法者，分別諸心、心數法，一切法不可比也。
二、約觀心明通教者，觀心因緣所生，一切法心空，則一切法空，是為體假入空，一切通教所明行、位、因、果皆從此起。
三、約觀心明別教者，觀心因緣所生，即假名，具足一切沙佛法，依無明阿梨耶識分別無量四諦，一切別教所明行、位、因、果皆從此起。
四、約觀心明圓教者，觀心因緣所生，具足一切十法界法，無所積聚，不縱不橫，不思議中道二諦之理，一切圓教所明行、位、因、果皆從此起。如輪王頂上明珠，是則四教皆從一念無明心起，即是破微塵，出三千大千世界經卷之義也。
第七、通諸經論，為二：一、明對諸經論；二、通釋此經文義。就初四教對經論者，佛用四教，成一切頓漸諸經，論釋經，豈越四教也？即為二意：一、對經；二、對論。
一、對經者，若華嚴經，但具二教所成：一、別教；二、圓教。所以者何？別教則諸菩薩宣說歷劫修行四十二心斷結行位階差，圓教明一心具足一切諸行，從初一地具足一切諸地功德。次明漸教之初，聲聞經但具三藏教，方等大乘及以此經具足四教，摩訶般若具足三教，除三藏教，法華經開權顯實，正直舍方便，但一圓教，涅盤經具足四教，成五味義也。
問曰：方等大乘亦具四教，何故不成五味義？
答曰：不明聲聞作佛，五味之義不成，約不定中，得論四教也。釋迦出世所有經教更不過此四教，攝此諸經，罄無不盡。
二、對論者，論有二種：一者、通申經論；二者、別申經論。
一、通申經論者，即為二意：一、通申小乘經；二、通申大乘經。一、通申小乘經者，如毗曇、成實、昆勒等論，并是通申小乘經論，故成實論主云：我今正欲論三藏中實義。二、通申大乘經論者，如地持論、攝大乘論、唯識論、中論、十二門論等，并是通申諸大乘經所明別、圓兩教也。
二、別申經論者，即為二意：一、別申小乘經；二、別申大乘經。一、別申小乘經者，如俱舍論別申修多羅，明了論別申毗尼，毗婆沙論、阿毗曇論別申佛在世說毗曇也。二、明別申大乘經論者，如十地論別申華嚴經別、圓兩教，大智度論別申摩訶般若經通、別、圓三教，應有別申大集方等及此經論，不來此土，金剛般若論別申金剛般若經，法華論別申法華經一圓教，涅盤論別申涅盤經四教五味。論度此土不盡，如是等論申經，即是申觀心，此等諸經，今分明也。是則精修觀心，洞解一切經論。若經論不從心出者，觀行之人既不聽不讀，何得內心通達耶？此乃有所言說，冥與經論相應，意在此也。
第二、正明用四教，通釋此經玄文五義者，即為二意：一、釋經五義；二、通經文。
一、釋此經五義者，即如前約四教位釋凈無垢稱之名，名一而義異。次辯體者，三教所詮即是思議解脫之體，圓教所明即是不思議解脫也。次明宗者，即是四教明四種四諦因果感佛國不同也。次顯用者，即是四教從淺至深，次第以深呵淺也。次判教相者，此經具明四教，與諸經有同有異，如前分別。
二、用四教釋此經文者，即為三意：一、通室外四品；二、通室內六品；三、通出室四品。
一、通室外四品者，用四教明因果不同，故釋迦現佛國有異。如身子、梵王所見不同，諸天共寶器，食隨其果報，飯色有異故，以稟四教不同故，見佛國有異也。釋正用三藏教通教。所以者何？說析法入空因緣生滅無常，復說如夢幻體假入空之意，是則因中用拙巧二度，破其界內愛見著心，勤修二教之法身也。用通教、別教、圓教彈呵十大弟子及五百羅漢。用通教彈者，如呵迦旃延，說三藏教拙度五義；用別教折者，此如呵富樓那，穢食置寶器也；用圓教者，如彈身子、善吉云：不起滅定，現諸威儀，不斷癡愛，起於明脫，亦不縛不解。并是用圓教意彈也。四教釋，正是用圓教呵四大菩薩，用三藏、通教、別教自行化他偏僻法，乖不思議圓頓之道。
二、明室內，用四教釋六品經文者，大士無三教之疾，以方便現同三疾，約此辯問疾也。正明住圓教不思議示現四教之事也。即是辯不思議別、圓兩教從假入空也。即是辯不思議圓教從空入假，行於非道，通達佛道也。正明圓教不思議中道正觀，入不二法門也。即是不思議圓教所明雙照二諦，法界圓融也。
三、明四教通出室四品經文者，通，令菩薩遍行四教之行，四土化眾生也。四教通者，明若依四教，修四行，發菩提心，始得生阿閦佛國也。亦用此成無動如來佛國之行，得成佛時，所有佛國如妙喜世界也。用四教通、二品者，付屬天帝、彌勒，令於佛去世後，流通此經，四教利益未來弟子，令不絕也。