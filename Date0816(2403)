善因招善果，種粟不生豆。大福德人修，大福德人受。
八萬四千波羅蜜，一毫頭上已圓成。棒頭喝下承當得，高步毘盧頂上行。
至簡至易，至尊至貴。往還千圣頂頭，世出世間不思議。彈指圓成八萬門，一超直入如來地。
放憨放癡貪世味，閑情誰管真如地？有時得片好風光，十字街頭恣游戲。
昔聞沈巨浸，一舉十二鰲。持此凈華宿，曾未及秋毫。蒙蒙大象中，出沒安可逃？只自且循緣，著意真徒勞。
休夸四分罷楞嚴，按下云頭徹底參。莫學亮公親馬祖，還如德嶠訪龍潭。
七年往返游昭覺，三載翱翔上碧巖。今日煩充第一座，百華叢現優曇。
辦道應須辦自心，心真觸處是通津。直明格外無生忍，端作區中解脫人。
吸盡西江龐老口，搏將妙喜凈名身。八風五欲莫能轉，解向塵中轉法輪。
去年正今日，泥牛鬬入海；今年正今日，徧界舒光彩。虛空無相身，佛監儼然在。非色亦非心，不小復不大。劫石可移動，個中無變改。要知佛監恩，各人明主宰。一句逗群機，志心常頂戴。且道是那一句？吃飯咬著沙。
二三四七初無間，顯大威光示的傳。把斷關津勿輕放，草深誰顧法堂前？
參禪參到無參處，窮玄窮徹玄盡頭。渴飲饑湌只恁麼，世間出世沒蹤由。
機關竝是閑家具，玄妙渾成破草鞋。鐵額銅頭超佛祖，橫拈倒捉一坑埋。
紅塵有底論成道，寒谷無人可作春。茍識拈華微笑意，一番拈弄一番新。
贊弼住山功已立，荷擔長久志彌堅。云門庵刱壓歐阜，天上高天更有天。
追復古來清凈剎，他時會見美聲傳。賓主相投膠漆合，相與弘持臨濟禪。
一句當機領，千差路絕攀。去來長若監，喧寂鎮如山。
百草顛頭峻，孤云世外閑。行行牢把著，宜闡上頭關。
使乎不辱命，臨機貴專對。安禪捋虎須，著著超方外。
不惟明窗下安排，掇向禪床拶嶮崖。拈槌豎佛奮雄辯，金聲玉振猶奔雷。
九旬落落提綱宗，衲子濟濟長趍風。解黏去縛手段辣，驅耕奪食尤雍容。
夏滿思山要歸去，了卻武陵一段事。勃窣理窟乃胸中，行行不患無知己。
臨行索我送行篇，栗棘蓬金剛圈。短歌須要數十丈，長句只消三兩言。
金毛師子解翻身，個是叢林杰出人。不日孤峰大哮吼，五葉一華天地春。
脫去羈羅徹轡銜，了無毫末可容參。馬駒兒踏誰禁得？皖伯臺前去住庵。
臨濟昔遣將，驗德嶠行令。接住與一送，果別探竿影。
國師三度喚，聲聲無不領。負汝負吾機，直透千圣頂。
古人曾侍香，根器如此警。爾數載巾瓶，已合得正命。
今復自帝都，直游武陵境。打辦俊精神，也要識禪病。
截斷風前句，奪取佛祖柄。歸來大夸詫，強將果然猛。
不下笠子勘俱胝，一句擊出一古佛。如今歸去舊云庵，參徧諸方善知識。
卓卓頂門眼，輝騰如杲日。勉力傳持無盡燈，繼取末山舊蹤跡。
豁達靈明印腳跟，用來了不隔纖塵。歷游華藏毘盧界，把住牟尼百億身。
八寶七珍皆我有，左穿右穴與誰鄰？勞生袞袞堪垂手，乃是通方自在人。
皎皎林間月，悠悠天際云。去來非有累，圓缺本無垠。
逗水光常凈，為霖意不群。溪山千萬里，同異許誰論？
迦葉剎竿頭，此老曾饒舌。全體解承當，祖祖何曾別？
要明個段事，須善觀時節。遇著與麼人，眼中為出屑。
庶見北山門，戢戢皆云衲。妙手廣施呈，翻卻驪龍穴。
千圣頂頭，有破天大路。唯是無心人，始能闊著步。
恰如履平地，日行千百度。要引滿世間，一齊與麼去。
爾垂手入鄽，應須善回互。鬧哄處相逢，當機宜把住。
似過金剛圈，請盡情分付。歸來善法堂，撾取大法鼓。
覿面豁開三要印，全機直明正法藏。持去江西顯本宗，三日耳聾無伎倆。
要須撒手向孤峰，選甚懸崖千萬丈？欲知稱意得錦鱗，騰身快入驚人浪。
四料四賓主，三玄及三要。擊石火電光，乃臨濟垂范。
既參臨濟禪，亦須自點檢。照用喝下奇，殺活杖頭驗。
以此入郊鄽，大奮姜維膽。光榮作鳳輝，七珍只一覽。
無位真人赤肉團，面門出入若為看？棒頭按正風前令，喝下逼將肝膽寒。
不立階梯那事佛？有真規矩得心安。橫身百草顛頭用，插手驪龍窟翻。
要見衲僧全意氣，如麻萬境莫能干。大緣唾手間能辦，未信人生行路難。
撥轉千差向上機，攙旗奪鼓不饒伊。翻身踞地全生殺，始是金毛師子兒。
吸盡西江匹似閑，作家豈復尚機關？放教性地平如砥，成佛功歸一眴間。
一句單提越祖佛，痛劄針錐窮徹骨。出門便作師子兒，敵勝驚群資返擲。
平江古來豪俠窟，去去先通個消息。此行不作等閑來，八面清風起衣裓。
當陽提起截千差，誰信風流出當家？要入廛中通一線，等閑開取鉢曇華。
善專對，不辱命，乃見摩醯三眼正。引著群靈使共行，明明直截曹溪徑。
昔在皇都參會底，與今豈復有差殊？等閑乘興重拈似，哄堂棒腹一軒渠。
佛祖命門提在手，放開捏聚更非他。已到懸崖撒手處，從來關捩子無多。
此段本來無向背，要須堅猛力行持。金剛正眼通身是，萬境來侵莫管伊。
本來正體徹根源，山入同途只此門。已住如來大解脫，掌中至寶耀乾坤。
我手何似佛手？隨分拈華折柳。忽然摸著虵頭，未免遭他一口。
我腳何似驢腳？趙州石橋略彴。忽若筑起皮球，崩倒三山五岳。
人人有個生緣，蹲身無地鉆研。忽若眼皮迸破，慮他桶底踢穿。
溝壑難充一念欲，泥梨永劫苦何堪？悟將萬法皆如幻，慎勿容心瞥起貪。
未見世間為大患，焚燒功德莫過嗔。頭頭違順須容卻，喜舍慈悲出六塵。
羅剎無明徹底癡，翳他正體發狂機。猛操般若金剛劍，永斷渠儂撒手歸。
妄起渾由三個漢，牽拖六道四生中。倏然調伏無功用，端與毘盧性海通。
辛辛辣辣，啀啀喍喍，識濟北為大樹，拶云門墮嶮崖，機峻莫偕，言如枯柴，夫是之謂陳蒲鞋。
個是黃龍老大蟲，火後晶熒真舍利。萬年如日出世間，與善知識作儀軌。
平生斥佛呵祖口，於斯乃驗著實底。留將法子法孫傳，觸處放光常動地。
稽首曹溪真古佛，八十生為善知識。示現不識世文書，信口成章徹法窟。
葉落歸根數百秋，堅固之身鎮韶石。皎如赫日照長空，煥若驪珠光太極。
定慧圓明擴等慈，所求響應猶空谷。河沙可數德莫量，并出渠儂悲愿力。
三腳驢子弄蹄行，解道鉢盂口向天。荷擔他一百二十斤重擔子，牽犂拽杷，無端壞卻慈明禪。
楊岐腦後眼豈親？透得金塵能幾人？扶持臨濟，一拳拳倒黃鶴樓。華劈二祖，鼻孔依前搭上唇。
山前一片閑田地，松竹引風長襲人。說心說性，老僧個是惡口；偏提賤賣，擔版貼秤麻三斤。
叢林老作世無儔，凜凜威光四百州。一擊鐵關如粉碎，恩大難將雨露酬。
奮雷霹靂，赤肉團壁立，星飛電擊，臨濟命脈渠儂，突出驀地面門拶出，初無一物，三玄三要輝赫，分付佛智碎卻人窠窟，與祖宗雪屈。咄！
臨濟正法眼，從這瞎驢滅。父子不相傳，神仙有秘訣。豈顧殃及兒孫，且圖眼中出屑。逢人好一劄，切忌向渠說。
紫羅帳撒真珠，夜明簾外提巴鼻。句下三要三玄，何人親得的旨？面門無位真人，放渠出一頭地。
單提臨濟正法眼，當機密付要瞎驢。無位真人乾屎橛，棒頭喝下絕名模。當年海會大蟲咬，今日歐峰舉似渠。圓悟不惜兩莖眉，洪爐焰綻芙蕖。
掃蕩佛祖，不存性命。鐵樹華開，神駒十影。圓悟傳來臨濟禪，忽雷驀震千峰頂。
化城踏破，寶所非留。當陽截斷機關，透出百草顛頭。揮臨濟之吹毛，駕慈明之巨舟。頭角相似，氣類相投。全機一喝分賓主，須信渠儂得自由。
如猛虎出深林，皎若銀蟾轉太清。望之儼如，即之也溫。闡摩醯正眼於頂，突無位真人於面門。有誰領此？豈可顯言分付子文？
臨濟正法眼藏，突出三頭六臂。忿怒驀撲帝鍾，謾且神通游戲。圓悟當胸一拳，鎖斷衲僧巴鼻。
眼有瞳子，頂門亞一指。放出金剛圈，舉世提不起。個中領略要渠儂，鐵作脊梁金作齒。恁麼便行喪兒孫，不恁麼行校些子。滅卻正眼瞎驢邊，圓悟風光動天地。
生平只說聱頭禪，撞著聱頭如鐵壁。脫卻羅籠截腳根，大地撮來墨漆黑。晚年轉復沒忉忉，奮金剛鎚碎窠窟。他時要識圓悟面，一為渠儂并拈出。
大包無外，細入毫芒。現寶華王，隨處道塲。建立掃蕩，正體堂堂。一語壁立，濟濟鏘鏘。渠儂此面目何人解？提將圓悟栗棘蓬，覿體沒商量，克賓話把播諸方。
撥轉上頭關，千圣須卻步。唯許個中人，要通一線路。具茨脫諸緣，投誠信此事。誓無雜用心，長時箭相拄。貌出山野姿，踞不蔭高樹。按杖正令行，提持那一句？善財鞠躬前，風神全體露。氣類自相同，美哉名父子。
此著千圣頂上，臨濟建立大法幢。萬丈懸崖解放身，可以一口吸西江。石火電光猶是鈍，虎肩插翅定無雙。
夜明符燭天，吹毛劍照雪，神威冷森森，紅光阿刺刺。未啟口時當頭截，欲入門來劈面喝。體裁相似可克家，此地不容通水泄。
高擁毳袍，橫按拄杖。作意提綱，截斷伎倆。放出向上一機，千圣魂亡膽喪。於此有人承當，便見千了百當。圓悟杖頭一滴禪，西江十八灘俱漲。
盤陁石上橫按拄杖，睟質儼然曾無伎倆。不施栗棘金圈，不愛起模畫樣。頭陁巖頂偶行拳，打著渠儂也沒量。
瘦而精健，老有余韻，鼓兩片皮，說法無吝，掃并情識，不留纖眹，七處道塲，恰如一瞬。有個不顧危亡僧，剛地要來沖雪刃。咄！
岷峨濯秀屹西南，氣象盤回郁翠藍。英杰間生從古習，豈容凍膿輒相參？自不將領玷閭里，賴有舌本操玄談。得請居閑皓目擊，持歸先為結茅庵。
日面月面竝現，印空印水雙彰。機先不留眹跡，格外亦絕承當。父子至親路別，各各頂有圓光。切恐與人明破，此門豈可商量？
泡幻中出，枯木朽株。頂缺神骨，額無圜珠。曾遭海會毒龍咬，快意追風天馬駒。施設千種巧，其實一物無。若憑這個見，至了不識渠。混沌未分時，無此個面孔。泡幻既張皇，乃具足十種。胸次不立纖塵，口角波濤汹涌。唯有一件長，愛打破漆桶。
乍嗔乍喜，渾只由你。最愛謾人，搖唇弄觜。忍草徧地生，何曾澆法水？傾倒心肝一句禪，個些兒子猶呈瑞。
模子中脫出，佛果老古錐。萬緣休歇處，端坐不言時。移刻定動，奮迅全威。為人到徹骨，不惜兩莖眉。
挈挈似紅藥，跛跛如云門。殊無二老實，空蘊二老文。放下會事，索破沙盆。寶監一塵，秋空片云。
一見便見，了本來面。敏手丹青，應緣而現。漸近縱心，愈見強健。唯用金圈栗蓬，要須千煅百煉。撒手萬仞崖，頂門廓正眼。
幻出成相真蘊，其中挺然骨目。四座生風，傳不可傳之心，振不可振之宗。老出皇都，晚住歐峰。只這沒回互，領略在渠儂。咄！
句中沒禪，格外無玄，當面不見，斷莫可傳。似玉溫潤，如月孤圓，氣媚川源，光流大千。
衲衣逋峭活卓卓，片段殘云籠巨岳。壁立萬仞近不得，無佛無祖無棒喝。一口吸盡西江水，個是圓悟當頭著。
相現無相，心出非心，如印印空，迥絕古今。入師子窟，游栴檀林，脫去羈韁，履薄臨深。要識圓悟立處，孤峰萬仞嶔岑。
紅爐焰著點雪，夜明簾外剔金燈。萬丈寒潭冰徹底，妙高峰頂玉棱層。等是渠儂游歷處，萬機普應初不曾。圓悟老來垂只手，為問何人似我能？
利刃斬虛空，神箭穿紅日。用吞十方口，吹此無孔笛。如斯三十年，不費纖毫力。信彩直鉤頭，也有錦鱗食。有眼自承當，慎勿從渠覓。大機要頓發，大用要直截。馬師老百丈，無端已漏泄。臨濟喚火來，坐斷天下舌。此老據胡床，也要恁麼說。說不說，萬里青天一輪月。
危坐盤陁，風神峻整。橫楖栗筇，廓千圣頂。誰是仙陁？未言先領。一片風光，奪人奪境。圓悟晚來益深沈，華陰山頭百尺井。
立地可成佛，殺人不眨眼。碎生死窠窟，要個倜儻漢。圓悟從來提此著，風前白云曾喝散。當家種草可相從，利劍七星光燦爛。
句有出身，突在千圣頂。當機絕籠羅，透徹無邊境。生平秉此金剛王，四喝三玄格外領。面門拶卻太周遮，誰是瞎驢傳性命？
覿面全真，不計疏親。虎頭燕頷，未盡渠神。把斷關津不放過，無邊剎海乃比鄰。
太虛寥廓憑誰悟？翻身背擲真師子。透頂透底沒遮攔，千峰峭絕轟一句。略開圓悟上頭關，浮幢剎海闊著步。
道不在丹青，禪不在面相。強自貌將來，贊之作何狀？且就個現成，為汝說一上。赤水求神珠，得之由罔象。圓悟老古錐，老來沒伎倆。英禪把將去，滔天滾白浪。
本無個面目，突出六十七。今汝強圖貌，頂門欠三只。七處入鬧藍，近來稍寧謐。若更打葛藤，豈有休歇日？三十年後與人看，圓悟從前沒窠窟。
太清之云，明鏡之塵，於無相中，驀現此身。考實究妙，以何為真？不出這個，一著最親。透得剔脫，與古為鄰。道絕形相，名存至公。對現色身，本體全空。要求巴鼻，不西不東。月映澄潭，風搖古松。十成圓悟，誰識渠儂？
通身無影像，溢目生光彩。動用峭於山，語默深於海。曠劫正如如，個中無變改。跳得圓悟金剛圈，須信大功元不宰。
只這觜面，見一乃萬，要是個中人，手親即眼辦。佛果應緣，圓悟成現，如如觸處得逢渠，一道神光本無間。
丹青有神貌活，圓悟據坐儼如，風光全露，捺膝聳身，擡眸直顧。歐峰頂上把要津，一任青冥轉烏兔。
懵懵懂懂，無巴無鼻，兀兀陶陶絕忌諱，任信流光動地遷，不論冬夏唯瞌睡。個中滋味佛不知，空咄蚌蛤與螺師。放身不管臥水底，興發長挨布袋兒。鼻息如雷誰顧得？尋常少見有醒時。沒醒時，良有以，要明瞌睡中宗旨。從來一覺到天明，佛來不解擡身起。縱使舒光徧大千，終難換我無憂底。校疏親，渾打失，瞌睡根靈莫窮詰。有人契會便同參，睡著須知更綿密。
修禪道人，隨身卓庵，取名於佛果老子，因與名之若虛，乃會三為一也，而不出本分事及禪教。永嘉云：體若虛空沒涯岸。佛經云：佛真法身，猶若虛空。混元云：深藏若虛。宣尼云：實若虛。云：
一滴滴水，一滴滴凍，只麼平常，表空洞，根塵絕偶，六門互用。
快住此庵，十八不共，要覷罅隙，灼然無縫，應物非緣，誰為幻夢？
西方大圣人出迦維羅，作無邊量妙用，顯發剎塵莫數難思議殊特勝因，以啟迪群靈。其方便順逆開遮，余言余典盈溢寶藏；及至下梢，始露一實消息，謂之教外別行，單傳心印。金色老子以來，的的綿綿，只論直指人心，見性成佛，不立階梯，不生知見，利根上智向無明窟子瞥破，煩惱根株中活脫，應時超證，得大解脫。是故竺乾四七，東土二三，皆龍象蹴踏，師勝資強，機境言句，動用語默，有上上乘器，格外領略，當下業障冰消，直截承荷。於余時自能管帶，打成一片，度世絕流，頓契佛地，尚不肯向死水浸卻，唱出透玄妙，越佛祖，削去機緣，剗斷露布，如按太阿，凜凜神威，阿誰敢近？作家漢，確實論量，才有向上向下勝妙性理作用纖毫即叱之。
不是從來種草，直下十成煅煉得熟，踐履得實，始與略放過，猶恐異時落草負累人，瞎卻正法眼。嗟見一流拍盲野狐種族，自不曾夢見祖師，卻妄傳達磨以胎息傳人，謂之傳法救迷情，以至引從上最年高宗師，如安國師、趙州之類，皆行此氣。及夸初祖只履、普化空棺，皆謂此術有驗，遂至渾身脫去，謂之形神俱妙。而人間厚愛此身，怕臘月三十日慞惶，競傳歸真之法。除夜望影，喚主人翁，以卜日月，聽樓鼓，驗玉池，覘眼光，以為脫生死法，真誑諕閭閻，捏偽造窠，貽高人嗤鄙。
復有一等，假托初祖胎息說、趙州十二時別歌、龐居士轉河車頌，遞互指授，密傳行持，以圖長年及全身脫去，或希三五百歲，殊不知此真是妄想愛見。本是善因，不覺墮在荒草，而豪杰俊穎之士，高談大辯，下視祖師者，往往信之，豈知失顧步，畫虎成貍，遭有識大達明眼覷破。居常眾中，唯默觀憫憐，豈釋迦文與列祖體裁止如是耶？曾不自回照始末，則居然可知矣。海內學此道者，如稻麻竹寤，其高識遠見自不因循，恐乍發意，未深入閫奧，揭志雖專，跂步雖遠，遇增上慢，導入此邪見林，末上一錯，永沒回轉。其流浸廣，莫之能遏，因出此顯言，庶有志愿於大解脫、大總持，可以辯之，而同入無生大薩婆若海，泛小舟濟接群品，俾真正道妙流於無窮，豈不快哉！
老漢生平久歷叢席，徧參知識，好窮究諸宗派，雖不十成洞貫，然十得八九；亦通會示徒，自不造次，不知何人盜竊山僧該博之名，遂將此亂道為山僧所出，觀之使人汗下面赤。況老漢尚自未死，早已見如此狼藉，請具眼衲子詳觀之，勿認魚目作明珠也。
釋迦雙樹示寂，偃臥吉祥；法真智海告終，端坐行上。四十年道價，七十一生緣，德播寰中，聲馳海外，人天敬仰，朝野傾崇。比望永作梯航，長光佛祖，豈期忙中縮手，鬧抽身，最後皇都大作佛事。今則未埋玉樹，先入云龕。公案現成，須至一決。大眾因行不妨掉臂，伎倆不如帳樣，為瑞為祥，無邊無量。請老和尚且出方丈。
三十年行道，海上第一人。颯然恁麼去，誰見不酸辛？雖然如是，須知佛眼未曾生未曾死，未曾去未曾來。正與麼時如何？乃指龕云：我與雪峰同條生，不與雪峰同條死。要知末後句分明，普請大眾齊聲舉。乃云：哀！哀！
如來涅盤日，娑羅雙樹間，放出三昧火，闍維金色身。有條攀條，無條攀例。故褒山佛眼禪師，道播四海，名聞九州。二十年間，三據大剎，退席褒嶺，宴坐鍾山。以平生所受用栗棘蓬驅耕夫之牛，以楊岐所付囑金剛圈奪饑人之食，傳持一大事，提振向上機，衲子云從，諸方景慕。豈謂一彈指頃，坐斷報化佛頭；談笑之間，遽失人天正眼。今則乾坤廓落，人境蕭條，雪映高山，風清大野，圓頂後相放萬里神光。大眾！正與麼時，還委悉麼？看取亘天紅焰，華發優曇大地春。
昨日一個正可憐，今朝一個更凄然，飜身踏著曹溪路，妙體堂堂沒變遷。妙師愛參禪，祖佛要齊肩，索然恁麼去，一朵火中蓮，生也浮云突出，死也空華倏沒，頂後圓同太虛，畢竟非心非佛。大眾！看取一道紅光，爍破無生窠窟。
觸目菩提真解脫，頂門正眼耀乾坤，透得生死關，廓然無起滅。佛真大師生平滴水滴凍，勇猛截鐵斬釘，舉世重其為人，聞見莫不欽嘆。內侍叢中跳出，衲僧隊修行，淵圣錫徽名，皇后賜度牒，驚群伏眾，絕類離倫。將謂萬里前程，豈期百年頃刻？今則飜身長往，透出金圈、栗棘蓬，頂後圓光應現無生大火聚。佛真！佛真！急著眼，保云程，一炬紅光才舉處，毘盧頂上任縱橫。
忠臣不畏死，故能立天下之大事；勇士不顧生，故能成天下之大名；衲僧家透脫生死，不懼危亡，故能立佛祖之紀綱。昭覺和尚神機峭拔，智辯滔天，肘臂下有符，頂門上具眼，奮喝散白云底意氣，操打破虛空底鉗鎚，一歸錦官，兩住雄剎，辟開荊棘路，坐斷是非關，接物利生，光揚佛日。臨岐一著，擺撥便行，絕後光前，頭正尾正。如今既到這，可謂世緣畢備，末後殷懃截斷，路頭一堆猛火。大眾！且道畢竟向什麼處去？舉火炬云：烈焰亘天留不得，當空寶月鎮長圓。
五蘊山頭涅盤路，四方八面沒遮欄。通身盡是金剛眼，一粒靈丹火燃。