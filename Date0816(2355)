東京法云寺大通禪師，諱善本，姓董氏，穎州人也。白衣素行，清修勵節，聽習大經，頓入妙義，遂依東京顯圣寺輯上人山穿輕靄去，帆逐暮煙歸。
問：百尺竿頭，如何進步？
師云：嶮。
僧曰：便恁麼去又作麼生？
師云：百雜碎。
問：三乘秘藏人皆委，祖意西來事若何？
師云：金錫不搖葱嶠月，蘭舟獨泛海門風。
僧曰：既欲拯物導迷，為什麼九年冷坐？
師云：守株延歲月，千古累兒孫。
問：把定乾坤眼，綿綿不漏絲毫，未審此理如何？
師云：舌根藏身。
僧曰：謝師指示。
師云：也好露個消息。
僧曰：無人知此意，令我憶南泉。
師云：幾合放過。
問：如何是道？
師云：進前三步。
僧曰：恁麼則分明在目前。
師云：莫教落井。
問：如何是般若體？
師云：合。
僧曰：如何是般若用？
師云：有問有答。
上堂，顧左右云：洪機未剖，觸處彌綸；朕兆才生，翻成特地。若據祖宗正令，豈有多途？直下無私，輝騰今古。若也心光未透，見惑仍存；縱饒辯瀉懸河，辭同炙輠。句句風馳電卷，言言玉轉珠回，到此門中，皆為戲論。何也？且聲前一路，已涉塵蹤；句後千差，復成何事？是以少林九年冷坐，始遇知音，欲得萬古流芳，真風不墮。今日人天帀坐盡是知音，且道什麼處是不墜處？若也道得，便乃親見碧眼胡僧；如或落辭，不免為蛇畫足。良久，云：瓊林凝瑞氣，寶剎鎖飛煙。
上堂云：上士聽法以神聽，中士聽法以心聽，下士聽法以耳聽。且道更有一人來，將什麼聽？乃拈柱杖，卓禪床一下，云：高也著，低也著，落落圓音徧寥廓。十方內外更無他，不用無繩而自縛。
上堂云：案山說法主山聽，主山說法案山聽，案山主山一時說，且道教什麼聽？諸人若也善聽，三世諸佛所說妙法皆悉現前。還有麼？鐵鎚無孔猶閑事，笑殺毘耶老古錐。
上堂云：納僧見處，逆順難該，翛然獨往，應物還來，或高棲於世表，或抗迹於塵埃。把定，則冰生水面；放行也，錦上花開。盧老不知何處去，白云影笑咍咍。喝一喝，下座。
上堂云：花心未放，柳眼初開。鴈回嗚咽之聲，水瀉潺湲之響。森羅舉唱，法爾常規。更言縛脫同源，大似龍頭蛇尾。
上堂，良久，云：會麼？祖佛妙旨，只在目前；慧日峰前，云生足下；澄湖浪闊，迥接遙天。晚唱漁舟，夜泛蒹葭之月；歡游畫舫，時聞絲竹之音。更說聞聲悟道，見色明心，大似拋卻甜桃樹，尋山摘醋梨。
潤州金山龍游寺法印禪師，諱善寧，江州人也。甘露院受業，挈囊游方徧參祖室，志氣高邈，性行耿介。至圓照法席，師資機感，緣如夙契，勠力贊弼，以揚法化。出世萬壽，規制嚴肅，躬己力行，眾無不稟。百丈禪式，近世遵承，在師振領。
問：天皇也恁麼道，龍潭也恁麼道，未審和尚作麼生道？
師云：手握白玉鞭，驪珠盡擊碎。
僧曰：退身有分。
師云：知過必改。
問：如何是祖師西來意？
師云：稱尾無星。
僧曰：未審此意如何？
師云：斗方有底。
問：如何是佛？
師云：眉如初月，眼似流星。
僧曰：如何是法？
師云：義列交羅，星分大野。
僧曰：如何是僧？
師云：古貌棱層，丈夫意氣。
問：竿木隨身，逢場作戲，今朝選佛場開，請師方便。
師云：文不加點。
僧曰：可謂今古罕聞。
師云：且道是什麼題目？僧擬議，師便打。
上堂，顧視左右云：古人道：在眼曰見，在耳曰聞，在鼻嗅香，在舌談論，在身覺觸，在意攀緣。雖然如是，秪見錐頭利，不見鑿頭方。若是萬壽即不然，有眼覷不見，有耳聽不聞，有鼻不知香，有舌不談論，有身不覺觸，有意絕攀緣，一念相應，六根解脫。敢問諸禪德：且道與前來是同是別？莫有具眼底衲僧出來通個消息？若無，復為諸人重重注破。放開則私通車馬，捏聚則毫末不存，若是飽戰作家，一任是非貶剝。
上堂云：撮玄機於掌上，掛古監於臺前，有何妖孽？誰敢當御？可謂昭昭法界，自佗而境智全收；歷歷真源，彼此而圣凡俱寂。以此而推，僧堂佛殿，對現色身；廚庫三門，共揚斯事。但請拗折拄杖，向目前參取。
上堂云：若也談禪說道，便見有生有滅；更乃舉揚今古，大似不觀時節。昨夜風雨蕭蕭，今朝頓除煩熱，到此善能參詳，達磨迷時不別。
上堂云：盡大地未嘗有一人真正舉揚宗教，若有一人舉揚宗教，盡大地人并須鋩鋒結舌。莫是教諸人杜絕見聞，契合斯道也無？如此見解，譬如聚火燒須彌山，經塵沙劫終不能著。殊不知古圣垂示，祗要後人眼正，達者實謂，今古罕聞，光前絕後。放行，言言見諦，句句明宗；收來，眼眼從方，明明側立。向什麼處見古人？良久，云：須知海岳皈明主，未信乾坤別有天。
潤州甘露寺傳祖禪師，諱仲宣，姑蘇謝氏子也。幼歲辭親，投師受具，深稟律儀，聽習經要，風姿肅雅，容止異常。參圓照禪師，發明祖意。
問：佛放眉間光，現諸希有事。如何是希有事？
師云：和風&#;&#;，春日遲遲。
僧曰：學人便恁麼會時如何？
師云：日月易流。
僧曰：一言當宇宙，千古播清聲。
師云：來年更有新條在。
問：設華王座，談不二門，大眾側聆，愿垂指示。
師云：青山遙對目。
僧曰：學人未曉。
師云：芳草綠如茵。
僧曰：一句無私，應之萬里。
師云：作麼生是無私句？
僧曰：堪對暮云歸未合，遠山無限碧層層。
師云：猶較些子。
問：不涉廉纖，請師指示。
師云：一字不著畫。
上堂云：建立宗乘，群魔屏迹；播揚大事，三藏忘言。況阿逸多未離兜率，黃面老已滅拘尸，大唐國里無禪師，天下衲僧味糟粕。眾中莫有英靈衲子，變豹作家？出來掀倒禪床，喝散大眾，豈不快哉？良久，云：瑞獸藏頭角，珍禽惜羽翰。
上堂云：雨過山青，云橫水碧。寶陀巖上，瑞草將敷；王舍城中，幽花欲綻。空生宴坐，帝釋奔馳，彼此一時，今古易異。良久，云：萬般施設不如常。
上堂云：住！住！百千妙門，同歸一路，青山常在，知識難逢，爭如識取主人公？高聲召云：主人公！復云：今日自買自賣。
上堂，顧視云：楊子江心，無風起浪；石公山畔，平地骨堆。會得左右逢原，爭似寂然不動？良久，云：堪笑寒山忘卻歸，十年不識來時道。
師云：七穿八穴。
師云：一問一答，一拶一捺，千眼頓開，澄潭皎月，隨機施設，縱奪臨時。縱之，則句句攢花簇錦，處處釋迦道場；奪之，則一法不留，千圣絕迹。雖然如是，須知有向上一竅。還會麼？良久，云：莫謂春殘花落盡，峰前昨夜一枝開。
秀州資圣崇信禪師，廬州慎縣人，姓高氏。十三依本州承天用成上人為師，二十受具，策錫南游，造杭州凈慈圓照禪師法席，投機印證。
問：如何是道？
師云：家家門底通長安。
僧曰：如何是道中人？
師云：上座自何來？
僧曰：莫只遮個便是也無？
師云：碧眼胡僧笑點頭。
僧曰：畢竟如何？
師云：禮拜了退。
上堂云：凄清大野，物景蕭條，露滴枯枝，煙籠遠墅。長天極目，列萬象以昭然；霜月流輝，映千江而普現。如斯舉唱，帶水拖泥。若也盡令提綱，直須祖佛側立；放過一著，別有清規。咄！
蘇州瑞光守琮真覺禪師，姓顧氏，本州人也。依圓照禪師削染，復悟宗猷，乃獲印可。出世闡揚，為眾所仰。
問：作是思惟，十方佛現。今思惟了，佛在甚麼處？
師云：當風一句，起自何來？
僧曰：恁麼則頭頭撞著彌勒，步步蹈著釋迦。
師云：西天與此土不同。
上堂云：宗門妙訣，豈在多說？一言括盡，便須頓歇。明眼衲僧只自知，金色頭陀善分別，冬去春來夏有熱。若遇寒山拾得時，傳語豐干莫饒舌。
蘇州萬壽普懃禪師，姓施氏，婺州人也。依本州開元寺岳上人出家圓具，首習教觀，深造淵微。晚至圓照法席，投機印可。
問：為國開堂，愿聞舉唱。
師云：爐爇寶香凝瑞剎，祝延睿筭等南山。
僧曰：祗如滿筵嘉氣合，徧地覺花開又作麼生？
師云：好音在耳人皆委。
僧曰：恁麼則有意氣時添意氣。
師云：放過一著。
問：學人上來，請師說法。
師云：清風滿座。
僧曰：高峰日月充寰宇，大振洪音唱祖歌。
師云：腳跟下看。
僧曰：門前流水朝滄海，檻外孤峰走太虛。
師云：兩重公案。
僧曰：觸目對揚真般若，山河重顯法王機。
師云：莫妨別人問。
上堂云：物外無堪老便休，乾城夢質兩悠悠，如何幻事臨相逼，卻使閑身不自由。然則出家之士，利物為初，稟先祖之洪規，續惠燈於千古，唯一心法，號總持門。得之者，不歷堦梯，頓齊諸圣；失之者，塵劫不復，徒自勞形。或得失兩忘，凡圣情盡，正當恁麼時，不是心，不是佛，不是物。敢問諸禪德：且道畢竟是個什麼？若向遮倜儻分明，便能獨步大方，橫身三界，握金剛寶劍，破生死魔軍。良久，云：劄！
宣州水西山軻禪師。問：我手佛手，是同是別？
師云：人人有分。
僧曰：任有千般巧，終無兩樣風。
師云：且莫錯認。
問：真金須假爐中試，一鎚便成時如何？
師云：切忌道著。僧便喝。
師云：遮漆桶。
上堂云：憶得靈山會上末後句，今日舉似諸人。良久，云：會麼？任是飲光出來，有理也無伸處。參。
上堂云：雷聲遠震，廣布慈云；甘澤才晴，普天春色。柳開青眼，花吐芳容；鳥噪幽林，魚游水面。更說迷逢遠巖巖上語，莫教孤負主人公。咄！
明州啟霞山崇梵院慧章禪師。問：如何是佛？
師云：儞問我。
僧曰：如何是法？
師云：我答儞。
僧曰：如何是僧？
師云：方袍圓頂。
僧曰：如何是向上事？
師云：且待別時。
僧曰：即今便請。
師云：蹉過也。
壽州資壽院圓澄巖禪師。問：大藏教中還有奇特事也無？
師云：只恐汝不信。
僧曰：如何即是？
師云：黑底是墨，黃底是紙。
僧曰：謝答話。
師云：領取鉤頭意，莫認定盤星。
師乃云：云生谷口，月滿長川，樵父斫深園，漁翁釣沙島。到遮，便是吳道子、張僧繇，無儞下手處。良久，云：歸堂問取圣僧。參。
上堂云：乾坤肅靜，海晏河清，風不鳴條，雨不破塊，春生夏長，秋收冬藏。遮個是世間法，作麼生是佛法？良久，云：欲得不招無間業，莫謗如來正法輪。珍重！
上堂，良久，云：宗乘妙訣，即今為說，山高水深，寒風凜冽，祖師西來，道個休歇。敢問諸人：作麼生是休歇處？還會麼？寒則圍爐坐，閑余任性眠。
睦州廣靈佛印禪師，諱希祖，姓周氏，處州人也。年將丱歲，便陟霜臺，志學有方，慕道無廢。參圓照禪師，了明己見，出世弘揚，遂彰道譽。
問：登法空座，演海潮音，大眾寂然，愿聞舉唱。
師云：日月光天德，山河壯帝居。
僧曰：恁麼則得聞於未聞也。
師云：一人歌有道，天下樂無為。
問：如何是睦州境？
師云：越嶂遠分丁字水，臘梅遲見二年花。
僧曰：如何是境中人？
師云：面帶七星人不識，芒鞋高掛少知音。
師乃云：靈光監徹，物我全收，體照獨存，前後自絕。由是無為變化，應量千差，托質殊分，混同一性。故我元首明哉，股肱良哉，法以時遇，道在中興，建大法幢，作大佛事，足可稱揚。所以正觀絕迹，名相互分，寂聽非聞，圓音普應。霜鐘金鼓，主伴交參，寶殿瓊臺，聽說斯顯。六街三市，徧處莊嚴，陌巷康衢，寅昏佛事。圣凡交會，士庶鏘鏘，帝網圓融，監燈互照。何必南方獨邁，徧扣諸門，歷涉艱辛，是非未決。而今重重華藏，無盡法門，觸目見成，何須擬議。然雖如是，鈍致祖風。良久，云：九年少室誰知己？一句流通萬古傳。
上堂云：嚴陵臺畔，七里龍淵，直須釣鰲釣鯨，豈止撈鰕摝蜆？隨流放曠，任性漂浮，停舟月上波心，舉棹風生水面。敢問大眾：不觸波瀾作麼生會？良久，云：時人只看絲綸上，不見蘆花對蓼紅。參。
東京褒親旌德院慈濟翱禪師，上堂云：梅花新綻，柳眼初開，雪散長空，風恬浪靜。文殊性海，普賢行門，直下分明，更無余事。還會麼？良久，云：莫錯認。
越州石佛寶相寺曉通密印禪師。問：如何是石佛？
師云：頭戴天，腳蹈地。
僧曰：向上更有事也無？
師云：任經霜與雪，不改舊時容。
師乃云：至道沖虛，萬物何宰？真空絕迹，法界如如。若能對境無心，觸目無無非是道。良久，云：晝夜舒光照有無，癡人喚作波羅蜜。
湖州道場山慧印禪師，示眾云：若論此事，如王按劍，把定乾坤，俠客縱多，誰當出手？
問：劍即不問，如何是此事？
師云：點。
僧曰：恁麼則欲來沖雪刃，不免露鋒鋩。
師云：拽。
僧以手一畫，云：爭柰遮個何？
師云：泥人眨眼。
問：達磨未來時如何？
師云：鼻孔遼天。
僧曰：來後如何？
師云：頂門著地。
僧曰：畢竟如何？
師云：九年人不識，幾度過流沙。
上堂云：韶石渡頭，舟橫野水，汾陽浪，*掉撥孤煙。云月無私，溪山豈異？一言合轍，千里同風。敢問諸人：作麼生是同風底句？良久，云：八千子弟今何在？萬里山河屬帝家。
處州南明山仁壽院通禪師。問：如何是南明境？
師云：泉飛一道帶，峰出半天云。
僧曰：如何是境中人？
師云：策筇看鶴舞，坐石見云歸。
問：如何是祖師西來意？
師云：登山千里月，渡水一帆風。
僧曰：未審意旨如何？
師云：言前有路，句下無私。
問：龍未出洞時如何？
師云：佛眼覷不見。
僧曰：出洞後如何？
師云：興云吐霧。
杭州西湖妙惠院文義禪師，上堂云：隨機設化，大闡宗風，截斷眾流，不留眹跡。入一乘之閫域，踐向上之玄關，方便門開，分明看取。咄！
上堂云：會麼？已被熱謾了也。今早起來，無教可說，下床著鞋，後架洗面，堂內展吃粥，粥後打睡，睡起吃茶，見客相喚，齋時吃飯，日日相似，有什麼過？然雖如是，更有一般令我笑，金剛倒地一堆泥。拍禪床一下。
西京韶山杲禪師。問：祖意西來，未審傳個什麼？師拈起拄杖。
僧曰：恁麼則心外有法也。
師云：心外心內即且致，汝喚什麼作法？
僧曰：天臺楖栗木。
師云：也是第二月。
上堂云：七月孟秋猶熱，古往今來時節。若作佛法商量，正是弄巧成拙；若作無事話會，又與外道何別？直饒總不如斯，敢保老兄未徹。如來言，祖師訣，無孔鐵鎚重下楔。自家心地亂如麻，卻把指頭喚作月。莫思量，休解說，千年枯骨休齩嚙。從佗兔走鳥飛，饑來吃飯困來歇。
汝州香山慈壽法晝禪師，姓徐氏，杭州人也。長依明智寺元湛上人出家、圓具，聽習經論。後造瑞光圓照禪師法席，投機開悟。先住北京天鉢，次遷香山。
問：天恩忽降，請住香山，國重師名，將何祝圣？
師云：香煙起處，大眾同觀。
僧曰：如何領會？
師云：重言不當吃。
僧曰：早知今日事，悔不慎當初。
師云：禮拜了退。
問：山巖水壑，盡是舊日家風；拄杖凈瓶，拈起新來活計。古殿重開，愿聞舉要。
師云：擊大法鼓，演大法義。
僧曰：恁麼則彌勒門開心頓曉，德云峰峻道何藏？
師云：儞向什麼處見彌勒？
僧曰：云散長天星斗現，月明沙界物難藏。
師云：休要費力。
師顧視大眾云：皇都禪剎，慧林道場，今日暫借卑僧陞陟，實愧非材。於明眼人前提綱佛祖，衒耀見知，直饒說得天雨四花，地搖六震，一點也用不著，蓋為各各威光動地，人人不欠絲毫。然雖如是，更有向上一竅，三世諸佛不能宣，六代祖師提不起。且道是什麼物得恁麼奇怪？還薦得麼？良久，云：曹溪路坦平，休強生荊棘。久立。
福州靈應嵩禪師。開堂日，上首白槌罷，師云：好諸仁者！第一諦甚可憐生，祗麼會得，同匣有余。眾中莫有聞一以知十底衲僧麼？出來相見。
問：德山棒、臨濟喝，直至如今少人拈，今日幸遇場開，請師拈看。
師云：一朝權在手，看取令行時。
僧曰：一雨普滋沙界外，群靈無不盡沾恩。
師云：沾恩底事作麼生？
僧提起座具云：爭柰遮個何？
師云：殘羹餿飯，不勞拈出。
僧曰：若不上來，焉知如是？
師云：彼此不著便。乃云：正法眼藏，普被含情，上至諸圣，下及群迷，一一情中，具同斯事。蓋由一念有異，迷悟岐分，逐浪忘源，去而莫返。不見道：我佛如來，初成正覺，嘆曰：奇哉！我今普見一切眾生，具有如來智慧德相，但以妄想執著而不證得。或開張教綱，或直指人心，令息妄緣，見性成佛。自後燈燈續焰，祖祖傳心，利物無窮，法門無盡。既到遮，事合如何？祖令在手，須至提攜；正法既行，明當舉唱。廓一塵而遍周沙界，攝萬法而歸一毫端，縱奪卷舒，不離於此。雖然如是，盡乃諸人日之常分，應非別有玄微，若也情塵頓解，靈智當前，現大威光，快須薦取。珍重！
處州靈泉山壽寧梵仁禪師。問：不問有言，不問無言，請師速道。
師云：話墮也。
僧曰：人天交集，乞師垂示。
師云：不如禮拜。
問：蓮華未出水時如何？
師云：雪霜凋不得。
僧曰：出水後如何？
師云：天地放教開。
上堂云：天真靈徹，即今一譯，上下四維，清風明月。寒則任寒，熱則任熱，也不休，也不歇，飯則餐，渴則啜。不見神光三拜依位立，燈燈續焰未嘗絕，鼻孔遼天任辨別。
秀州福嚴仲孚禪師。問：知師久蘊囊中寶，今日當場略借看。
師云：覿面相呈。
僧曰：下坡不走，快便難逢。
師云：未欲行令。
師乃云：問者如蛟龍戲於滄海，答者似彩鳳舞於長天，一合一開，一舒一卷，縱橫應用，啐啄同時。若遇本分衲僧，直須倒退三千里。參。
處州靈泉山宗一禪師。問：鎮州蘿卜即不問，廬陵米作麼價？
師云：可貴可賤。
僧曰：小出大遇也。
師云：君子愛財，取之有道。
僧曰：大眾沾恩。
師云：有人索汝米錢在。師乃云：美玉藏頑石，蓮華出淤泥，須知煩惱處，悟得即菩提。咄！
通州瑯山法印禪師，諱載儀。福州賢泥受業，禮戒珠和尚為師，十八策試登具，預游江浙，聽習經論。晚詣圓照禪師，大悟玄機。
問：祥云布處，現千朵之危峰；紈扇搖時，去九旬之炎熱。正當恁麼時，如何是到地頭一句？
師云：一雨普潤。
僧曰：未審如何履踐？
師云：射虎須當機。
僧曰：快便難逢。
師云：要棒吃那？
問：知師久蘊囊中寶，今日當場略借觀。
師云：莫是南番真舶主？
僧曰：不獨學人有賴，大眾亦乃沾恩。
師云：元來只是杜波斯。
師顧視大眾，乃云：好！好！可謂幽顯朗照，物理虛通，為森羅之寶印，作萬象之真宗。其為也形，其寂也冥，本凈非瑩，法爾圓成。所以道：如何以無價之寶，隱在陰入之坑？大眾！山僧今日敢對眾前特地拈出。
乃畫一圓相，擎示眾云：遮既放憨去，亦要大家精監。莫謂連城之價，可以并輝；徑寸之圓，堪同其美。直與龍女爭鋒，無垢世界，未當正覺；縱使金輪獨步，立功勳者，權為重賞。且道是什麼寶得恁麼殊異？良久，云：鬼神知貴不知價，留與人間光照夜。
南岳馬祖崇新庵主，一日，語直庵人云：今日齋時不用打食。
人曰：為甚麼不打食？
主云：吾報緣將盡。
或人問曰：主既臨行，有何言句？
主乃拍手一下，長嘯一聲：山僧今日珍重諸人。言訖而逝。