師初住同安崇勝禪院，開堂日，宣疏罷，師拈香云：此一炷香，為今上皇帝圣壽無窮。又拈香云：此為知軍郎中文武寀僚資延福壽，次為國界安寧，法輪常轉。又拈香去色兮何處名邈？以拂子擊禪床，下座。
入院上堂，僧問：如何是黃龍境？
師云：昨日方到此，未曾子細看。
進云：如何是境中人？
師云：長者長，短者短。
師乃云：道無疑滯，法本隨緣，事豈強為？蓋不爾而爾，在積翠即說積翠庵人，入黃龍便說黃龍長老，爭知祖師心印，狀似鐵牛之機，去即印住，住即印破；只如不去不住，又作麼生搭印？良久，云：煙村三月雨，別是一家春。下座。
上堂，舉：龐居士賣笊籬，下橋吃撲，女子靈照亦倒爺邊，士云：爾作什麼？女云：見爺倒地，某甲相扶。士云：賴是無人見。
師乃云：憐兒不覺笑嗄嗄，卻於中路饇泥沙，黃龍老漢當時見，一棒打殺這冤家。以拂子擊禪床，下座。
上堂云：諸佛出世，假設言詮；祖師西來，不掛唇吻。若也從空放下，三千世界所有塵，一一塵中含法界；若也步步登高，驢鞍橋不是爾阿爺下頷。以拂子擊禪床，下座。
上堂云：大道無中，復誰前後？長空絕迹，何用量之？空既如是，道豈言哉？雖然如是，若是上根之輩，不假言詮；中下之流，又爭免得？所以有僧問云門：如何是云門一曲？云門云：臘月二十五。
師云：今日正當臘月二十五，汝等諸人如何委悉？若不委悉，汝等諸人諦聽，待黃龍為汝等諸人重唱一遍。云門一曲二十五，不屬宮商角徵羽。若人問我曲因由，南山起云北山雨。以拂子擊禪床，下座。
上堂云：僧堂前撞鐘鐘鳴，法堂上擊鼓鼓響，三世諸佛在鼓聲里轉大法輪，汝等諸人向什麼處安身立命？有一般杜撰衲僧，不識觸凈，便道東西南北，上下四維，今日七，明日八。僧堂里吃飯，寮舍里向火，或向面前劃一劃，若與麼，違背四恩猶自可，辜負西來碧眼胡。擊禪床，下座。
上堂云：黃梅夜半傳心偈，少室巖前斷臂時，剜肉作瘡不知痛，直至如今成是非。以拂子擊禪床，下座。
上堂，舉：越州大珠和尚昔日參見馬祖，祖問：爾來作什麼？珠云：來求佛法。祖云：爾為什麼拋家失業？何不回頭認取自家寶藏？珠云：如何是自家寶藏？祖云：只如今問者是，爾若回頭，一切具足，受用不盡，更無欠少。珠於是求心頓息，坐大道場。
師云：汝等諸人各有自家寶藏，為什麼不得其用？只為不回頭。擊禪床，下座。
上堂云：有一人朝看華嚴，暮看般若，晝夜精勤，無有暫暇；有一人不參禪，不論義，把個破席日里睡。於此二人同到黃龍，一人有為，一人無為，安下那個即是？良久，云：功德天、黑暗女，有智主人，二俱不受。以拂子擊禪床，下座。
上堂云：大覺世尊道：我今為汝保任此事，終不虛也。汝等當勤精進，行此三昧。
師云：精進即不無諸人，作麼生是三昧？良久，云：迦葉糞掃衣，價直百千萬；輪王髻中寶，不直半分錢。以拂子擊禪床，下座。
上堂云：昨日吃粥又太晏，今日吃粥又太早，為復是住持人威令不嚴？為復執事人身心懶慢？大眾試斷看。規矩既亂，諸事參差，一人失事，眾人不安。當院內外一二百人，曲座既在其位，大事小事，一一須自近前照顧，不得輕於事，慢於眾。若能如是，頭頭圓覺，步步道場，何假向外穿鑿，肉上剜瘡？以拂子擊禪床，下座。
上堂云：達磨西來十萬里，少林面壁八九年，唯有神光知此意，默然三拜不虛傳。後代兒孫忘正覺，棄本逐末尚邪言，直到臘月三十日，一身冤債入黃泉。以拂子擊禪床，下座。
上堂，以拂子擊禪床一下，云：有眼皆見，有耳皆聞，既見既聞，且道聞個什麼？晚學初機，須得明明說破。我佛如來摩竭陀國親行此令，二十八祖遞相傳授，洎後石頭、馬祖馬駒蹋殺天下人，臨濟、德山棒喝，疾如雷電，後來兒孫不肖，雖舉其令而不能行，但逞華麗言句而已。黃龍出世，時當末運，擊將頹之法鼓，整已墜之玄綱。汝等諸人不得將多年歷日系在腰間，須知四大海水在汝頭上。以拂子擊禪床，下座。
上堂，舉：僧問乾峰：十方薄伽梵，一路涅盤門，未審路頭在什麼處？峰以拄杖指云：在這里。僧請益云門，云門拈起扇子云：扇子聝跳上三十三天，筑著帝釋鼻孔，東海鯉魚打一棒，雨似盆傾。會麼？會麼？
師云：乾峰一期指路，曲為初機，云門乃通其變，故使後人不倦。汝等諸人須窮二老之意，莫逐二老之言，得意則返正道而歸家，尋言則蕩邪途而轉遠。以拂子擊禪床，下座。
上堂云：凡圣情盡，體露真常，但離妄緣，即如如佛。雖是古人殘羹餿飯，有多少人不能得吃？黃龍與麼舉，失利也不少。還有人檢點得出麼？若檢點得出，便識佛病祖病；若檢點不得，陜府鐵牛吞乾坤。擊禪床，下座。
杰出叢林是趙州，老婆勘破有來由。而今四海清如鏡，行人莫與路為讎。
宗師一等展家風，盡情施設為韓公。師子窟中無異獸，象王行處絕狐蹤。
寶華王座始登時，三圣推僧決眾疑。棒頭分明無老少，天下盲人幾個知？
叔侄相逢兩不猜，到頭撫背似癡獃。回首恐人生怪笑，報云千里賺余來。
圓寂將歸叙別時，叮嚀法眼好任持。喝下不開泥水路，瞎驢從此少人騎。
二月三月景和融，遠近桃花樹樹紅。宗匠悟來猶未徹，至今依舊笑春風。
龍象相逢世不群，一來一去顯疏親。時人不悟其中旨，摘葉尋枝長客塵。
一見桃花更不疑，叢林未徹是兼非。須知一氣無私力，能令枯木更抽枝。
國師三喚侍者，打草只要蛇驚。誰知澗底青松下，有千年茯苓？
國師有語不虛施，侍者三喚無消息。平生心膽向人傾，相識不如不相識。
趙州驗人端的處，等閑開口便知音。覿面若無青白眼，宗風爭得到如今？
相逢相問知來歷，不揀親疏便與茶。翻憶憧憧往來者，忙忙誰辨滿甌花？
趙州有語庭前柏，禪者相傳古復今。摘葉尋枝雖有解，那知獨樹不成林？
庭柏蒼蒼示祖心，趙州此語播叢林。盤根抱節在金地，禪者休於格外尋。
萬木隨時有凋變，趙州庭樹鎮長榮。不獨凌霜抱貞節，幾奏清風對月明。
廬陵米價逐年新，道聽虛傳未必真。大意不須岐路問，高低宜見本行人。
作者縱橫終不虛，應機踴出須彌盧。人窮不到金剛際，相逐年年役路途。
天上有星皆拱北，人間無水不朝東。時人若識藏身病，拈取簸箕別處舂。
昔日溈山有水牯，而今老倒臥荒丘。形容卓立雖無力，灌啖依前是好牛。
四野草青隨處放，千峰雪白早須收。若能擡舉及時節，極目桑田何用憂？
千群萬隊水牯牛，不出溈山這一只。無心管帶常現前，作意追尋尋不得。
不大不小有筋力，一身兩號少人識。隨緣放去草木青，遇晚收來天地黑。
收放須得鼻頭繩，若不得繩無準則。世間多少無繩人，對面走卻這牛賊。
溈山水牯骨羸錐，改變毛衣逐四時。童子未知攀角上，麤心便要驀腰騎。
忽然弄影無邊際，不覺翻身墮嶮巇。直至起來牛失卻，渾身泥中淚雙垂。
南北不分，欺天罔地，說妙談玄，驢鳴狗吠。
飲光論劫坐禪，布袋終年落魄，疥狗不愿生天，卻笑云中白鶴。
撥草占風辨正邪，先須拈卻眼中沙。舉頭若味天皇餅，虛心難吃趙州茶。
南泉無語歸方丈，靈云有頌悟桃花。從頭為我雌黃出，要見叢林正作家。
悟得人空與法空，便擬辭予出亂峰。嗟汝見知猶未達，任緣施設信難通。
存心勿守澄潭月，秉節須欺帶雪松。此去欲知安穩處，天臺雁蕩在江東。
吃棒只因扶斷際，趯瓶當下得溈山。是非未寒叢林口，何事流傳滿世間？
當今明圣道唯淳，塊雨條風處處聞。園里菜青禾又熟，時中通變盡由君。
一別靈源又一春，欲期再會恨無因。吾師有種芭蕉訣，慎莫傳持取次人。
十年廬岳僧，一旦出巖層，舊友臨江別，孤舟帶鶴登。
水流隨岸曲，帆勢任風騰，去住本無著，禪家絕愛憎。
來時秋風生，去時春風起，風性本無著，師心亦復爾。
舊寺歸懷玉，迢迢千百里，送別何所談？浩渺空江水。
墨黲襴衫誰辨別？袖頭打領頗相宜。趙州曾示七斤重，洞上全提竇八機。
溢目不山水色，嚴身堪作歲寒期。縱橫著在閻浮世，翻笑霜風遼亂吹。
禪外無余事，乘春秀水行，就予求半偈，前去慰勞生。
日出云霞散，風和草木榮，何須重話會？法法本圓成。
從癡有愛，則我病生，凈名垂范，文殊遂行。地水相違，火風相擊，各無所從，寧容辨識？分飛言盡意不盡，月皎寒潭秋露滴。
清凈愿力心未舍，卷衣又出化群迷，送行唯托金輪月，夜夜相隨到別谿。
禪人圖吾真，請吾贊。噫！圖之既錯，贊之更乖，確命弗遷，因塞其意。一幅素繒，丹青模勒，謂吾之真，乃吾之賊。吾真匪狀，吾貌匪揚。夢電光陰五十一，桑梓玉山俗姓章。
當年西祖曾留下，今日蒙師特惠來。睹物思人孰知我？月明著上妙高臺。
尋骨尋皮心未灰，當年一著更何猜？而今二百年前事，不是知音不舉來。
黃檗問心心不盡，洪都送別別非輕，舊山未暇論歸日，為爾徘徊說去程。
林葉繽紛衣鬪爛，鄉砧嘹亮錫交聲，頭頭總是吾家物，莫把情塵取次明。
鳳嶺昔曾綴鳳毛，江西南岳罷游遨，而今欲扣黃龍角，橫身須佩七星刀。
毘盧性清凈，清凈不須守，宜著弊垢衣，入俗破慳有。
五六七八九，面南看北斗，此中若得玄，縱橫任哮吼。
扶起放倒，翻來覆去，隨假隨真，還伊價數。
師子嚬呻，象王回顧，赤日光中，騰云起霧。
坐斷千差，密開要路，大丈夫漢，莫打死兔。