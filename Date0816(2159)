大姊僧听！我比丘尼某甲，今从僧乞度人授具足戒。愿僧听我度人授具足戒。
大姊僧听！此比丘尼某甲，今从僧乞度人授人具足戒。若僧时到僧忍听，僧今听比丘尼某甲度人授人具足戒。白如是。
大姊僧听！此比丘尼某甲，今从僧乞度人授人具足戒；僧今听比丘尼某甲度人授人具足戒。谁诸大姊忍僧听比丘尼某甲度人授人具足戒者默然，谁不忍者说。僧已忍听比丘尼某甲度人授人具足戒竟。僧忍，默然故，是事如是持。
大姊僧听！此某甲，欲从某甲求剃发。若僧时到僧忍听，为某甲剃发。白如是。
大姊僧听！此某甲，欲从某甲求出家。若僧时到僧忍听，与某甲出家。白如是。
我阿夷某甲，归依佛，归依法，归依僧。我今随佛出家，和尚尼某甲，如来、无所著、等正觉，是我世尊。
我阿夷某甲，归依佛竟，归依法竟，归依僧竟。我今随佛出家竟，和尚尼某甲，如来、无所著、等正觉，是我世尊。
尽形寿不得杀生。是沙弥尼戒，能持不？
尽形寿不得盗。是沙弥尼戒，能持不？
尽形寿不得淫。是沙弥尼戒，能持不？
尽形寿不得妄语。是沙弥尼戒，能持不？
尽形寿不得饮酒。是沙弥尼戒，能持不？
尽形寿不得着花鬘、香油涂身。是沙弥尼戒，能持不？
尽形寿不得歌舞倡伎亦不观听。是沙弥尼戒，能持不？
尽形寿不得高广大床上坐。是沙弥尼戒，能持不？
尽形寿不得捉持生像金银宝物。是沙弥尼戒，能持不？
尽形寿不得非时食。是沙弥尼戒，能持不？
如是沙弥尼十戒。尽形寿不得犯，能持不？
汝已受戒竟，当供养三宝：佛宝、法宝、僧宝；当修三业：坐禅、诵经、劝助众事。
大姊僧听！我沙弥尼某甲，今从僧乞二岁学戒，和尚尼某甲。愿僧济度我，慈愍故。
大姊僧听！此某甲沙弥尼，今从僧乞二岁学戒，和尚尼某甲。若僧时到僧忍听，僧今与某甲沙弥尼二岁学戒，和尚尼某甲。白如是。
大姊僧听！此某甲沙弥尼，今从僧乞二岁学戒，和尚尼某甲；僧今与某甲沙弥尼二岁学戒，和尚尼某甲。谁诸大姊忍僧与某甲沙弥尼二岁学戒，和尚尼某甲者默然，谁不忍者说。是初羯磨。僧已忍与某甲沙弥尼二岁学戒，和尚尼某甲竟。僧忍，默然故，是事如是持。
某甲谛听！如来无所著等正觉说六法，不得犯。
不得行淫欲法。若式叉摩那行淫欲法；非式叉摩那，非释种女。与染污心男子，共身相摩触，缺戒，应更与受戒。是中尽形寿不得犯，能持不？
不得偷盗乃至草叶。若式叉摩那取人五钱、若过五钱，若自取、教人取，若自斫、教人斫，若自破、教人破，若烧、若埋、若坏色；非式叉摩那，非释种女。若取减五钱，缺戒，应更与受戒。是中尽形寿不得犯，能持不？
不得故断众生命乃至蚁子。若式叉摩那故自手断人命，求刀授与人，教死、劝死、赞死，若与非药，若堕胎，厌祷咒术，自作、教人作者；非式叉摩那，非释种女。若断畜生不能变化者命，缺戒，应更与受戒。是中尽形寿不得犯，能持不？
不得妄语乃至戏笑。若式叉摩那不真实，非己有，自称言得上人法，言得禅、得解脱、得三昧、正受，得须陀洹果、斯陀含果、阿那含果、阿罗汉果，言天来、龙、鬼神来供养我；此非式叉摩那，非释种女。若于众中故作妄语，缺戒，应更与戒。是中尽形寿不得犯，能持不？
不得非时食。若式叉摩那非时食，犯戒，应更与戒。是中尽形寿不得犯，能持不？
不得饮酒。若式叉摩那饮酒，犯戒，应更与受戒。是中尽形寿不得犯，能持不？
式叉摩那于一切尼戒中应学，除为比丘尼过食自受食食。
大姊一心念！我某甲，求阿姨为和尚，愿阿姨为我作和尚。我依阿姨故，得受大戒。
此众中谁能为某甲作教授师？
大姊僧听！此某甲，从和尚尼某甲求受大戒。若僧时到僧忍听，某甲为教授师。白如是。
此安陀会、郁多罗僧、僧伽梨、此僧祇支、覆肩衣，此衣钵是汝有不？
善女人谛听！今是真诚时，我今问汝，有便言有，无当言无。汝不犯边罪不？汝不犯净行比丘不？汝不贼心受戒不？汝不破内外道不？汝非黄门不？汝不杀父不？汝不杀母不？汝不杀真人阿罗汉不？汝不破僧不？汝不恶心出佛身血不？汝非非人不？汝非畜生不？汝非二根不？汝字何等？和尚尼字谁？年岁满不？衣钵具足不？父母、夫主听汝不？汝不负债不？汝非婢不？汝是女人不？女人有如是诸病；癞、白癞、干痟、癫狂、二根、二道合、道小、大小便常漏、涕唾常出。汝有如是诸病不？
如我向问汝，僧中亦当如是问。如汝向者答我，僧中亦当如是答。
大姊僧听！此某甲，从和尚尼某甲求受大戒。若僧时到僧忍听，我已教授竟，听使来。白如是。
大姊僧听！我某甲，从和尚尼某甲求受大戒。我某甲，今从僧乞受大戒，和尚尼某甲。愿僧济度我，慈愍故。
大姊僧听！此某甲，从和尚尼某甲求受大戒。此某甲，今从僧乞受大戒，和尚尼某甲。若僧时到僧忍听，我问诸难事。白如是。
汝谛听！今是真诚时，我今问汝，有当言有，无当言无。汝不犯边罪不？汝不犯净行比丘不？汝不贼心受戒不？汝不破内外道不？汝非黄门不？汝不杀父不？汝不杀母不？汝不杀真人阿罗汉不？汝不破僧不？汝不恶心出佛身血不？汝非非人不？汝非畜生不？汝不二根不？汝字何等？和尚尼字谁？年岁满不？衣钵具足不？父母、夫主听汝不？汝不负债不？汝非婢不？汝是女人不？女人有如是诸病：癞、白癞、干痟、癫狂、二根、二道合、道小、大小便常漏。汝有如是诸病不？
大姊僧听！此某甲，从和尚尼某甲求受大戒。此某甲，今从僧乞受大戒，和尚尼某甲。某甲自说清净，无诸难事，年满二十，衣钵具足。若僧时到僧忍听，僧今为某甲受大戒，和尚尼某甲。白如是。
大姊僧听！此某甲，从和尚尼某甲求受大戒。此某甲，今从僧乞受大戒，和尚尼某甲。某甲自说清净，无诸难事，年岁已满，衣钵具足。僧今为某甲受大戒，和尚尼某甲。谁诸大姊忍僧今为某甲受大戒，和尚尼某甲者默然，谁不忍者说。是初羯磨。僧已忍与某甲受大戒竟，和尚尼某甲。僧忍，默然故，是事如是持。
大德僧听！我某甲，从和尚尼某甲求受大戒。我某甲，今从僧乞受大戒，和尚尼某甲。愿僧救济我，慈愍故。
大德僧听！此某甲，从和尚尼某甲求受大戒。此某甲，今从僧乞受大戒，和尚尼某甲。若僧时到僧忍听，我问诸难事。白如是。
善女人谛听！今是真诚时，实语时，我今问汝，有当言有，无当言无。汝不犯边罪不？汝不犯净行比丘不？汝不贼心受戒不？汝不破内外道不？汝非黄门不？汝不杀父不？汝不杀母不？汝不杀真人阿罗汉不？汝不破僧不？汝不恶心出佛身血不？汝非非人不？汝非畜生不？汝不二根不？汝字何等？和尚尼字谁？年满二十未？衣钵具足不？父母、夫主听汝不？汝不负债不？汝非婢不？汝是女人不？女人有如是诸病：癞、白癞、干痟、癫狂、二根、二道合、道小、大小便常漏、涕唾常出。汝有如是诸病不？汝学戒未？清净不？某甲学戒未？清净不？
大德僧听！此某甲，从和尚尼某甲求受大戒。此某甲，今从僧乞受大戒，和尚尼某甲。某甲自说清净，无诸难事，年岁已满，衣钵具足，已学戒清净。若僧时到僧忍听，僧今为某甲受大戒，和尚尼某甲。白如是。
大德僧听！此某甲，从和尚尼某甲求受大戒。此某甲，今从僧乞受大戒，和尚尼某甲。某甲自说清净，无诸难事，年岁已满，衣钵具足，已学戒清净。僧今为某甲受大戒，和尚尼某甲。谁诸长老忍僧为某甲受大戒，和尚尼某甲者默然，谁不忍者说。是初羯磨。僧已忍为某甲受大戒竟，和尚尼某甲。僧忍，默然故，是事如是持。
善女人谛听！如来、无所著、等正觉说八波罗夷法，若比丘尼犯者，非比丘尼，非释种女。
不得犯不净行，行淫欲法。若比丘尼作不净行，行淫欲法，乃至共畜生；此非比丘尼，非释种女。是中尽形寿不得犯，能持不？
不得偷盗乃至草叶。若比丘尼盗人五钱、若过五钱，若自取、教人取，若自斫、教人斫，若自破、教人破，若烧、若埋、若坏色；非比丘尼，非释种女。是中尽形寿不得犯，能持不？
不得断众生命乃至蚁子。若比丘尼若自手断人命，持刀授与人，教死、赞死、劝死，与人非药，堕胎，厌祷咒术，若作方便、教人作方便；彼非比丘尼，非释种女。是中尽形寿不得犯，能持不？
不得妄语乃至戏笑。若比丘尼不真实，非己有，自称言得上人法，得禅、得解脱、三昧、正受，得须陀洹果、斯陀含果、阿那含果、阿罗汉果，言天来、龙来、鬼神来供养我；彼非比丘尼，非释种女。是中尽形寿不得犯，能持不？
不得身相触乃至共畜生。若比丘尼有染污心，与染污心男子身相触，腋已下，膝已上，若摩、若逆摩、若顺摩、若牵、若推、若举、若下、若捉、若急捺；彼非比丘尼，非释种女。是中尽形寿不得犯，能持不？
不得犯八事乃至共畜生。若比丘尼有染污心，与染污心男子，受捉手、捉衣、至屏处、屏处立、屏处语、若共行、若身相近、若共期行，犯此八事；彼非比丘尼，非释种女。是中尽形寿不得犯，能持不？
不应覆藏他罪乃至突吉罗恶说。若比丘尼，知比丘尼犯波罗夷，不自举、亦不白僧、不语人令知。后于异时，此比丘尼若休道、若灭摈、若作不共住、若入外道；后作如是言：我先知此人如是如是。彼非比丘尼，非释种女，覆藏重罪故。是中尽形寿不得犯，能持不？
不得随被举比丘语乃至沙弥。若比丘尼，知比丘为僧所举，如法、如毗尼、如佛所教，犯威仪，未忏悔，不作共住；便随顺彼比丘。彼比丘尼谏此比丘尼言：大姊！彼比丘为僧所举，如法、如毗尼、如佛所教，犯威仪，未忏悔，不共住；莫随顺彼比丘。彼比丘尼谏此比丘尼时，坚持不舍。彼比丘尼应乃至三谏，舍此事故。乃至三谏，舍者善；若不舍者，彼非比丘尼，非释种女，犯随举。是中尽形寿不得犯，能持不？
善女人谛听！如来、无所著、等正觉说四依法，比丘尼依此出家受大戒，是比丘尼法。
依粪扫衣出家受大戒，是比丘尼法。是中尽形寿能持不？若得长利：若檀越施衣、若得轻衣、若得割截衣，应受。
依乞食出家受大戒，是比丘尼法。是中尽形寿能持不？若得长利：僧差食、若檀越送食、月八日食、十五日食、月初日食、众僧常食、檀越请食，得受。
依树下坐出家受大戒，是比丘尼法。是中尽形寿能持不？若得长利：若别房、楼阁、小房、石室、两房一户，应受。
依腐烂药出家受大戒，是比丘尼法。是中尽形寿能持不？若得长利：酥、油、生酥、蜜、石蜜，应受。
汝已受戒竟，白四羯磨如法成就，得处所，和尚如法，阿阇梨如法，二部僧具足满。当善受教法，当勤供养佛法僧，和尚、阿阇梨一切如法教敕，不得违逆。当学问诵经，勤求方便，于佛法中得须陀洹果、斯陀含果、阿那含果、阿罗汉果。汝始发心出家，功不唐捐，果报不绝。余所未知者，当问和尚、阿阇梨。
大德僧听！我比丘尼某甲，犯某甲若干僧残罪，今从二部僧乞半月摩那埵。愿僧与我半月摩那埵，慈愍故。
大德僧听！此比丘尼某甲，犯某甲若干僧残罪，今从二部僧乞半月摩那埵。若僧时到僧忍听，僧今与比丘尼某甲半月摩那埵。白如是。
大德僧听！此比丘尼某甲，犯某甲若干僧残罪，今从二部僧乞半月摩那埵；僧今与比丘尼某甲半月摩那埵。谁诸长老忍僧与比丘尼某甲半月摩那埵者默然，谁不忍者说。是初羯磨。僧已忍与比丘尼某甲半月摩那埵竟。僧忍，默然故，是事如是持。
大德僧听！我比丘尼某甲，犯某甲若干僧残罪，已从二部僧乞半月摩那埵；僧已与我半月摩那埵。我比丘尼某甲，已行若干日过，余有若干日在，白大德僧令知，我行摩那埵。
大德僧听！我比丘尼某甲，犯某甲若干僧残罪，已从二部僧乞半月摩那埵；僧已与我半月摩那埵。我已于二部僧中行半月摩那埵竟，今从僧乞出罪羯磨。愿僧与我出罪羯磨，慈愍故。
大德僧听！此比丘尼某甲，犯某甲若干僧残罪，已从二部僧乞半月摩那埵；僧已与比丘尼某甲半月摩那埵。此比丘尼某甲，已于二部僧中行半月摩那埵竟，今从僧乞出罪羯磨。若僧时到僧忍听，僧今与比丘尼某甲出罪羯磨。白如是。
大德僧听！此比丘尼某甲，犯某甲若干僧残罪，已从二部僧乞半月摩那埵；僧已与比丘尼某甲半月摩那埵。此比丘尼某甲，已于二部僧中行半月摩那埵竟，今从僧乞出罪羯磨；僧今与比丘尼某甲出罪羯磨。谁诸长老忍僧今与比丘尼某甲出罪羯磨者默然，谁不忍者说。是初羯磨。僧已忍与比丘尼某甲出罪羯磨竟。僧忍，默然故，是事如是持。
大姊僧听！若僧时到僧忍听，僧今差比丘尼某甲，为比丘尼僧故，半月往比丘僧中求教授。白如是。
大姊僧听！僧今差比丘尼某甲，为比丘尼僧故，半月往比丘僧中求教授。谁诸大姊忍僧差比丘尼某甲，为比丘尼僧故，半月往比丘僧中求教授者默然，谁不忍者说。僧已忍差比丘尼某甲，为比丘尼僧故，半月往比丘僧中求教授竟。僧忍，默然故，是事如是持。
大德一心念！比丘尼僧某甲等和合，礼比丘僧足，求教授。
比丘尼僧某甲众和合，礼大德僧足，求教授。
比丘尼明日应问可否。比丘教授师应期往，比丘尼应期迎比丘。期往不往者，突吉罗；比丘尼僧期迎而不迎者，突吉罗。若比丘尼闻教授师来，当半由旬迎至寺内，供给所须：洗浴具、羹粥、饮食、果蓏，以此供养；若不者，突吉罗。若比丘僧尽病、若众不和合、若众不满、遣信往礼拜问讯。若比丘尼僧尽病、不和合、众不满，亦当遣信往礼拜问讯；若不往者，突吉罗。
大姊僧听！若僧时到僧忍听，僧今差比丘尼某甲，为比丘尼僧故，往大僧中说三事自恣：见、闻、疑。白如是。
大姊僧听！僧今差比丘尼某甲，为比丘尼僧故往大僧中，说三事自恣：见、闻、疑。谁诸大姊忍僧差比丘尼某甲，为比丘尼僧故，往大僧中说三事自恣：见、闻、疑者默然，谁不忍者说。僧已忍差比丘尼某甲，为比丘尼僧故，往大僧中说三事自恣竟。僧忍，默然故，是事如是持。
比丘尼僧夏安居竟，比丘僧夏安居竟，比丘尼僧说三事自恣：见、闻、疑。大德慈愍故语我，我若见罪，当如法忏悔。
彼即比丘僧自恣日便自恣，而皆疲极。佛言：不应尔。若比丘僧十四日自恣，比丘尼僧十五日自恣。若大僧病、若众不和合、若众不满，比丘尼应遣信礼拜问讯；不者，突吉罗。若比丘尼僧病、若众不和合、若众不满，比丘僧亦当遣信礼拜问讯；不者，突吉罗。
律藏所明僧之正法，宗要有三，故结集称言：是法、是毗尼、是佛所教。
法者，谓五种远离行。何等五？一者、出离非世法，二、越度非受法，三、无欲非有欲，四、无结非有结，五、不亲近生死非亲近。
毗尼者，谓五种出要行。何等五？一、少欲非多欲，二、知足非无厌，三、易护非难护，四、易养非难养，五、智慧非愚痴。
佛所教者，谓五种教诫行。何等五？一、有罪行者制，二、无罪者听，三、若制若听，法有缺减者如法举之，四、数数违犯折伏与念，五、真实功德爱念称叹。故经云：正法住，正法灭。谓之。于此传法之人亦有于三，故圣诰称言：知法、知律、知摩夷。知法者，谓善持修多罗藏，如：阿难等。知律者，谓善持毗尼藏，如：优波离等。知摩夷者，谓善于训导，宰任玄纲，如：大迦叶等。故凡欲晖踪圣迹，以隆道教，继轨后代，不绝于时者，非兹而谁！
五种入众法。何等五？一、应以慈心；二、应自卑下如拭尘巾；三、应善知坐起上下威仪；四、不杂说俗事，为众说法、若请他说；五、若见僧中有不可事，心不安忍，应作默然。
五种如法默然。何等五？一、见他非法而默然，二、不得伴而默然，三、犯重而默然，四、同住默然，五、在同住地默然。
五种非法默然。何等五？一、如法羯磨而心不同，默然任之；二、得同意伴亦默然任之；三、若见小罪而默然；四、为作别住而默然；五、在戒场上而默然。
五种弃法。何等五？一、比丘犯罪，余比丘问：汝犯罪见不？答言：不见。彼语言：汝若见罪，应忏悔。二、比丘犯罪，余比丘问：汝犯罪见不？答言：不见。彼语言：汝若见罪，应僧中忏悔。三、比丘犯罪，余比丘问言：汝犯罪见不？答言：不见。彼语言：汝若见罪，当于此僧中忏。四、比丘犯罪，余比丘问言：汝犯罪见不？答言：不见。众僧应舍弃语言：汝不见罪，随所至处，不听汝布萨，如恶马难调，合缰杙俱弃，汝亦如是。五、比丘犯罪，余比丘问言：汝犯罪见不？答言：不见。彼应僧中作不见举羯磨。
五种作羯磨法。何等五？一、见前，二、自言，三、不清净，四、如法，五、和合。
斯谓知病、知药、知对治，善于废兴通塞存护之仪，故致任持之功义显于此。
三种调法：谓呵责羯磨、摈羯磨、依止羯磨。
三种灭法：谓罪处所、多人语、如草覆地。
三种不共住法：谓三举羯磨、恶骂治、灭摈羯磨。
大德僧听！此比丘某甲，喜共斗诤，共相骂詈，口出刀剑，互求长短。彼自共斗诤已，若复有余比丘斗诤者，即复往彼劝言：汝等勉力，莫不如他！汝等多闻智慧，财富亦胜，多有知识；我等当为汝作伴傥。令僧未有诤事而有诤事，已有诤事而不除灭。若僧时到僧忍听，为比丘某甲作呵责羯磨，若后复更斗诤，共相骂詈言，众僧当更增罪治。白如是。
大德僧听！此比丘某甲，喜共斗诤，共相骂詈，口出刀剑，互求长短。彼自共斗诤已，若复有余比丘斗诤者，即复往彼劝彼言：汝等勉力，莫不如他！汝等智慧多闻，财富亦胜，多有知识；我等当为汝作伴傥。令僧未有诤事而有诤事，已有诤事而不除灭。僧为比丘某甲作呵责羯磨。谁诸长老忍僧与比丘某甲作呵责羯磨，若复更斗诤，共相骂詈者，众僧当更增罪治，忍者默然，不忍者说。是初羯磨。僧已忍为比丘某甲作呵责羯磨竟。僧忍，默然故，是事如是持。
大德僧听！是比丘某甲，无惭无愧，多犯诸罪，有见、闻、疑。先自言犯、后言不犯，前后言语相违。若僧时到僧忍听，僧今与比丘某甲罪处所羯磨。白如是。
大德僧听！是比丘某甲，无惭无愧，多犯诸罪，有见、闻、疑。先自言犯、后言不犯，前后言语相违；僧今与是比丘某甲罪处所羯磨。谁诸长老忍僧今与比丘某甲罪处所羯磨者默然，谁不忍者说。是初羯磨。僧已忍与比丘某甲罪处所羯磨竟。僧忍，默然故，是事如是持。
大德僧听！是比丘某甲，犯某甲波罗夷罪。若僧时到僧忍听，僧今与比丘某甲波罗夷罪灭摈羯磨，不得共住，不得共事。白如是。
大德僧听！是比丘某甲，犯某甲波罗夷罪；僧今与比丘某甲波罗夷罪灭摈羯磨，不得共住，不得共事。谁诸长老忍僧与比丘某甲波罗夷罪灭摈羯磨，不得共住，不得共事者默然，谁不忍者说。是初羯磨。僧已忍与比丘某甲波罗夷罪灭摈羯磨，不得共住，不得共事竟。僧忍，默然故，是事如是持。
此后三羯磨皆是治罚法，但以过有轻重，阶之为三。前呵责羯磨等是调伏法，罪处所羯磨等是折伏法，灭摈羯磨等是驱出法，故经言：应调伏者而调伏之，应折伏者而折伏之，应罚黜者而罚黜之。若随事而言，羯磨非一，备明律典，宁容具集。故各当其分，唯标一羯磨，示之恒式，余类准以可知。