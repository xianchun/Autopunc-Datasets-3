爾時，文殊至說法華經。
論曰：如前文稱當入如來室，著如來衣，坐如來座，乃說此經者，蓋其親近隨順之至者也。自凡夫眾生之地，而能具大慈悲柔和忍辱，了諸法空，非其親近隨順之至，而佛攝受護念之深，何以臻此哉？
今此但言，於後惡世，欲說是經，當安住四法：一者、住忍辱地，觀諸法空如實相；二者、安施床座，著新凈衣；三者、起大慈父想；四者、生大悲心者，方將親近隨順而經營之際者也。
何以明之？
曰：前言乃說此經，今言欲說此經故。前言著如來衣，坐如來座，此言而施床座，著新凈衣故。前言入如來室，此言起大慈父想，生大悲心而已。故以是知其不同也。首楞嚴經曰：猶如旅泊之人，忽蒙天王賜與華屋，雖獲大宅，要因門入。則最初息惑之要，無如止觀。自止觀，乃證定慧也；自定慧，乃能同塵也；自同塵，乃能會悲也。
何謂止觀？
曰：經言住忍辱地，唯忍辱力為能消散違害之緣。所言心不卒暴，亦不驚者，不動如山，止也。於法無所行，而觀諸法如實相者，空也。空則離分別相，乃曰亦不行不分別者，假也。觀空而不礙假，中也。空、中、假者，觀法也。
：善財童子登妙峰山，於其山上，東西南北，四維上下，觀察求覓渴仰，欲見德云比丘。經于七日，見彼比丘在別山上徐步經行。釋之者曰：妙峰山，即止之象。十方觀察，即觀之象。偏住於止，防其沉；偏在于觀，防其亂。言七日者，以七覺支推求升進。除其沉掉，故言徐步，則不拘亂體。言經行，則不住凈心。定亂兩融，方能契會，當如德云比丘，則是行處也。
何謂定慧？
曰：經言國王、王子、大臣、官長者，驕氣矜色之會，希求諂曲之域也。言外道梵志、尼犍子等者，梵志，出家而邪見；尼犍子，在家而邪見者也。言世俗文筆贊詠外書者，綺靡不根之語，異端雜揉之學也。
言路伽耶陀者，師破弟子之論。逆路伽耶陀者，弟子破師之論者也。言兇戲：相叉、相撲，及那羅等種種變現之戲者，散亂顛倒之習，塵勞耳目之觀也。那羅，此言力。旃陀羅，此言嚴幟。謂以業自嚴行持標幟之者也。
言女人身及小女、處女、寡女乃至五種不男之人、年少弟子、沙彌、小兒者，趣惡道之捷徑，焚草根之烈焰，是皆惡世障道之緣、雜染之相也。弘經菩薩一切不當親近，所當親近者，定慧而已。故經言常好坐禪，在於閑處，修攝其心。
善財童子至摩利聚落，周遍求覓海幢比丘，乃見其在經行地側結加趺坐，入于三昧，離出入息，無別思覺者，釋之者曰：以明寂用自在也。言經行地，則用。言三昧，則寂。依用有寂也。而言側者，不住寂用之中，而任運自在故。離出入息，則稱理而寂，稱理而用，性自遍周，非同二乘作寂滅之證也。當如海幢比丘，則是初親近處也。
經言觀一切法如實相者，明見自信無有錯謬，以有分別則顛倒，以有所疑則有動，以有所畏則有退，以有所惑則有轉。而虛空無所有性之中尚無有滅，豈有生？尚無有沒，豈有出？尚無有止，豈有起？以是知因緣顛倒故，不能如實而知。然入此觀法要，必勇猛精進，志力堅固者。故經於偈內深致其意曰：於後惡世，無怖畏心。又曰：菩薩則以，無所畏心。又曰：說斯經時，無有怯弱。又曰：其心安隱，無有怯弱。
善財童子至海岸聚落，觀察十方，求覓善住比丘，見此比丘於虛空中來往經行者，釋之者曰：以法空觀察三界細習凈業現前故，證得十無障礙法門；惟無障礙故，於虛空中來往經行也。當如善住比丘，則是第二親近處也。
又文殊師利至說不能盡。
論曰：何謂同塵？
曰：經言若口宣說，若讀經時，不樂說人及經典過者，忘其言也。又言亦不輕慢諸余法師者，忘其我也。又言不說他人好惡長短，乃至亦不稱名贊嘆其美者，忘其緣也。又言又亦不生怨嫌之心者，忘其心也。夫忘言至於忘我，忘我至於忘緣，忘緣至於忘心，則閱世頹然而已，故言善修如是安樂心。然不逆其意者，隨緣而起也。必答以大乘者，隨扣而應也。唯忍辱力堅固，法空之觀深諦，乃能如是。故偈曰：菩薩常樂，安隱說法，於清凈地，而施床座。以油涂身，澡浴塵穢，著新凈衣，內外俱凈。
善財童子至三眼國，於城邑、聚落、村鄰、市肆、川原、山谷一切處周遍求覓善見比丘，見在林中經行往返，壯年美貌，端正可喜。釋之者曰：一切處周遍求覓者，同塵也。壯年美貌者，同塵之相也。唯其心離世間，方堪處俗和光利物耳。言見在林中經行者，雖示同塵之行，亦不滯此凈行之中。當如善見比丘，則是成就第三法行也。
又文殊師利至無有過失。
論曰：何謂會悲？
曰：經言當於一切眾生起大悲想者，則豈復暴其所未至也？言於諸如來起慈父想者，豈敢失其所不忘念也？言於諸菩薩起大師想，乃至恭敬禮拜者，豈當負其法道之恩也？言於諸眾生平等說法，乃至深愛法者亦不為多說者，豈有背其隨順之行也？未發菩提心者，悲愍之；已登無上道者，依歸之；同行菩薩道者，愛敬之。及其以法施諸眾生，亦不違隨順之旨。惡世弘經菩薩如是用心，是謂第三安樂行。
於惡世不忘柔和忍辱，猛利精勤者，以智故，偈言是佛子說法，常柔和能忍，慈悲於一切，不生懈怠心也。
問曰：如前所示，皆菩薩於惡世以智故安樂行，未聞會悲之旨也。
曰：經言於在家、出家人中者，謂已發菩提心而未知此經，則生大慈心為演說之，而與之樂。於非菩薩人中者，謂未發菩提心，又亦未知此經，則生大悲心為演說之，而拔其苦。至於其人不知、不信、不解，則以神通力、智慧力引之，令住是法中。此其以智與悲會明矣。
善財童子至海潮處，入普莊嚴國，周遍觀察，見休舍優婆夷坐於妙座，而告善財曰：東方諸佛常來至此，處於寶座上，為我說法；南、西、北方，四維上下，一切諸佛悉來至此，處於寶座，為我說法。善男子！我常不離見佛聞法，與諸菩薩而共同住。釋之者曰：十方諸佛悉來至我所，坐寶座上為我說法者，悲與智會之象：休舍優婆夷，悲也；十方諸佛，智也。當如休舍優婆夷，則是成就此第四法行也。
常為比丘至如上諸功德。
論曰：佛初自鹿野苑至耆闍崛山次第演說，隨其機宜：眾生之機未熟，則不宜說大乘；如其已熟，則不宜說小法。始說小乘。小乘者，純有也。以諸凡夫系著世法，以為實有，隨於色塵，作諸不善；以不善故，墮於苦趣，還將有法轡勒其心，於是以戒防護其諸不善之法故。
次說般若。般若者，破有明空也。謂小乘實有，令成軌范，制其身、語、意業，令住善法。既說生空等觀，方說法空之理，破彼系著，漸向法身故。
次說解深密經。解深密者，和會空有，令邊見者不滯二門，則為不空不有。以二乘則滅識證寂，住寂無知。欲回此機，故安立九識為純凈識。五、六、七、八等識，常以九識為依。凡愚不了，妄執為我，如水瀑流，不離水體。既回此機，則令達識成智。以二乘於生死業種六、七、八識有怖畏故，恐其難信，以方便故，於生死外別立純凈識名，漸引令留惑不滅，則庶其悲智漸生。解深密經曰如是菩薩雖由法住以曰：凡觀經教，皆須宛轉歸就自心。此分別功德之旨也。