夫大乘者，心性之異名也；止觀者，寂炤之異名也。世乃離心性而別覓大乘，離止觀而別談寂炤，何異騎牛覓牛，丙丁童子來求火乎？
儒者之道，有見而知之，有聞而知之，佛道亦然。北齊大師悟中論四句偈義，直接龍樹心印，一傳于南岳，再傳于天臺，天臺述為摩訶止觀等書，繇是止觀法門始盛聞于世。頓、漸、不定，三轍并圓，顧南岳所示曲授心要，世皆罔聞。今試細讀，實為圓三止觀總綱，文不繁而義已備，獨慈云懺主于五百年後，序而行之。迄今又將五百余年，微言將絕，予愧不敏，未能聞道，姑效盲人摸象，述為釋要，以助其傳。稿脫已經二載，適因弘法留都，李石蘭、張孺含二居士始集眾緣而付諸梓。有以知此方人士夙植大乘種子不淺也，故復序其緣起以弁簡端。崇禎甲申年春望日蕅益智旭書于普德講堂。
止觀，用也，本乎明靜；明靜，德也，本乎一性。性體本覺謂之明，覺體本寂謂之靜，明靜不二謂之體。體無所分，則明靜安寄？體無不備，則明靜斯在。語體，則非一而常一；語德，乃不二而常二。秪分而不分，秪一而不一耳。
體德無改，強名為萬法之性；體德無住，強名為萬法之本。萬法者，復何謂也？謂舉體明靜之所為也。何其然乎？良由無始本覺之明強照，照生而自惑，謂之昏；無始無住之本隨緣，緣起而自亂，謂之動。昏動既作，萬法生焉。捏目空花，豈是他物？故云不變隨緣名之為心，隨緣不變名之為性。心，昏動也；性，明靜也。
若知無始即明而為昏，故可了今即動而為靜。于是圣人見其昏動可即也，明靜可復也，故因靜以訓止，止其動也；因明以教觀，觀其昏也。使其究一念，即動而靜，即昏而明。昏動既息，萬法自亡，但存乎明靜之體矣，是為圓頓，是為無作，是如來行，是照性成修。修成而用廢，誰論止觀？體顯而性泯，亦無明靜，豁然誰寄？無所名焉，為示物旨歸，止成謂之解脫，觀成謂之般若，體顯謂之法身，是三即一，是一即三，如伊三點，如天三目，非縱橫也，非一異也，是為不思議三德，是為大般涅盤也。
嗚呼！此法自鶴林韜光，授大迦葉，迦葉授之阿難，阿難而下，燈燈相屬，至第十一馬鳴，鳴授龍樹，樹以此法寄言于中觀論，論度東夏，獨淮河慧文禪師解之，授南岳大師。南岳從而照心，即復于性，獲六根清凈，位鄰乎圣。斯止觀之用驗矣。我大師惜其無聞後代，從大悲心出此數萬言，目為大乘止觀，亦名一乘，亦名曲示心要，分為三卷，初卷開止觀之解，次卷示止觀之行，解行備矣，猶目足焉，俾我安安不遷而運到清涼池。
噫！斯文也，歲月遼遠，因韜晦于海外；道將復行也，果咸平三祀，日本國圓通大師寂照，錫背扶桑，杯泛諸夏，既登鄮嶺，解篋出卷。天竺沙門遵式首而得之，度支外郎朱公頔冠首序，出俸錢，模板廣而行之。大矣哉！斯法也，始自西傳，猶月之生；今復東返，猶日之升；素影圓暉，終環回于我土也。因序大略，以紀顯晦耳。