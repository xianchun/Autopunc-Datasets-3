四分律行事钞资持记卷第二十九四分律行事钞资持记卷第三十宋余杭沙门元照撰记四分律删繁补阙行事钞卷下一下卷题号①，并同前释。
注撰，注宜作著。
列篇生起，如释题及序中备释。
①题号，准资持，上卷释题，钞主自注。
若依钞批、简正等，砺师注之云云。
准彼云：相部律师问祖师云：上人是首律师门人也，首公近作钞三卷，大是要当。
祖师曰：是宣撰耳。
又问：何不题名，以用显别？
作此语已，自乃著京兆等语。
此时于题下，砺师即注之。
京兆崇义寺①沙门释道宣撰述①京兆崇义寺，即举本住处。
若依此钞撰述之处，即苎麻兰若也。
故简正云：述时，即唐高祖武德九年；处，即终南丰德精舍苎麻兰若也。
又钞后批文亦如是。
二衣总别篇第十七四药受净篇第十八钵器制听篇第十九对施兴治篇第二十头陀行仪篇第二十一僧像致敬篇第二十二讣请设则篇第二十三导俗化方篇第二十四主客相待篇第二十五瞻病送终篇第二十六诸杂要行篇第二十七沙弥别法篇第二十八尼众别行篇第二十九诸部别行篇第三十①谓出世，前注皆注法附，独是直注诸要行之相也。
二衣总别篇第十七释二衣篇衣资虽众，制、听收尽。
以教名物，故云二衣。
言总别①者，即下二门②，物相繁细，恐难辨析；故先总条贯，然后别解，即以科目，用入题中。
然考篇题，所立各异：四药从法，钵器从教，对施头陀等即约行，僧像赴请等乃就事。
如是求之。
①言总别，谓分章二科也。
初、总分别制听，二、依门别解是也。
若依钞批，少异也。
彼云：言二衣者，即制听也。
制谓三衣六物，听谓百一诸长，有斯两异，故曰二衣也。
言总别者，制中含总别，听中亦含总别。
制中含总别者，直言三衣六物是总；其中有安陀会等名是别。
听中总别者，百一诸长，此通名总；裙、衫、器具、粪扫衣、檀越施等曰别。
今记即下二门云云，即指分章二科之次科，钞文云故初总分制听，后依门而解是也。
又今记云故先总条贯，然后别解，即以科目，用入题中是也。
②下二门，或云初总分制听，后依门而解之二也。
今谓二门是制听二，此二各有总分、别解。
故解云下二门，非直指科为二门耳。
夫形居世累①，必假威仪；障蔽尘染，勿过衣服。
若受用有方，则不生咎戾；必领纳乖式，便自陷深愆。
故初总分制听，后依门而解。
叙意中三。
初、叙资用以显功。
言功有二：一、能成仪，即上二句；二、能障染，即下二句。
识心具缚，色质有待，故云世累。
尘染谓身之垢秽，或可形色生人爱著。
若下，二、明顺违以生起。
上明顺法成持，下明违教成犯。
方式并训法，咎戾即目罪也。
故下，三、约二教以分章。
①世累：世，三界通称，今别名人世；累者，夫人之居世，必有身心累，谓有待色质，资衣食而立，心内缚惑，不得自在故。
何名为制？
谓三衣六物，佛制令畜，通诸一化，并制服用，有违结罪。
何名为听？
谓百一衣财，随报开许，逆顺无过①，通道济乏②也。
就初分三，谓三衣、坐具、漉水袋也。
后中分四③，谓百一诸长、粪扫、俗施、亡五众衣轻重等例。
总分中。
初示名义。
制听名义，约罪有无。
就下，正分。
初分制物，即六物中，五种属衣，如文所出，体在本篇。
后列听物：百一诸长为一，粪扫为二，俗施为三，亡物为四。
①逆顺无过，钞批：百一长等，不畜是逆，畜而说净是顺，俱无有罪过也。
湛堂云：有违结罪，离衣则随缺衣吉也。
②通道济乏，中四云：唯制无开，中下绝分，进道无由。
简正：通道者，谓假此衣，修行通达佛道。
济乏者，施时不取，后须难得，故今若受取，得济疲乏。
又道，内众乎？
③后中分四，问：百一诸长，衣体不过粪扫、俗施两种，何别为四哉？
答：且对制物立百一诸长，于此中更分粪扫、俗施二相，前后各立为四，即总别单重之意也。
济览：今谓非也，直诸长与粪衣，其体大异也，何为混合乎？
下引十住婆沙，著粪扫衣十种利云云。
今夫百一、长衣，而舍粪扫，其贪结甚也，何夫有十利乎？
况粪衣、纳衣头陀乎。
如彼迦叶，不受末利夫人施大僧衣也。
今解初制。
前明三衣分二：初明衣法，后摄衣法。
初中分四：一、制意、释名、功用；二、作衣方法；三、加受持法；四、杂出料简。
言制意者。
萨婆多云：欲现未曾有①法故。
一切九十六②种外道无此三名，为异外道故。
分别功德论③：为三时故，制有三衣。
冬则著重，夏则著轻，春则著中。
亦为诸虫④故。
智论⑤云：佛圣弟子住于中道，故著三衣。
外道裸身无耻，白衣多贪重著也。
十诵⑥：为异外道⑦故，便以刀截，知是惭愧人衣。
制门，三衣，制意中。
文列十段⑧，义节为五。
初意，多论示希有义。
三名即僧伽梨等。
尚无此名，况有实乎？
功德论中，有二意：一、对三时；亦下，二、为障虫。
言三时者，乃是兴制之缘，非谓三时不通互著。
人多错会，学者须知。
智论，圣弟子者，通目凡圣修圣道者。
外道裸身，表著空也；白衣重著，表著有也。
比丘三事不多不少，表住中道，不著空有二边也。
十诵中，以外道有著全段白㲲，故截以异之。
①未曾有，简正：三衣名相，由佛出世乃现。
自此已前，旷劫所无，故云未曾有。
②九十六，多论贩卖戒云：根本六师，教十五弟子，各受行异见。
六师各别有法，与弟子不同，师弟通有九十六。
华严说有九十六，谓六师各有十六所学法，一法自学，余十五各教十五弟子，师徒合论，故成此数。
③功德论，明本作重者五条，中者为七条，薄者十五条，恐是传写误乎？
明本中卷，二五纸。
④为诸虫，简正：若不著三衣，不免蚊虻所唼啮。
钞批：若单著一衣，则为蚊虻唼啮也。
初义，则三衣总为诸虫制；次义，则单一衣者，有诸虫患，故制三也。
⑤智论，卷六八。
⑥十诵，二七·二三：瓶沙王白佛言：世尊！
愿令僧衣与外道衣异，使可分别。
乃至佛告阿难：汝见彼稻田畦畔齐整不？
答言：见。
佛告阿难：此深摩根衣，能法此法作衣不？
阿难言：能。
即以衣与阿难。
阿难受已，小却，即割裁篸缝，中脊衣叶两向，收襞张展，还奉佛。
佛赞：善哉！
善哉！
⑦为异外道，简正：西土有一类外道，被于全段白㲲。
以表全未离欲贪。
⑧文列十段，谓制意五科中引十种文是也，又钞不分十段五段之意，乃记中义节为五科也。
杂含云：修四无量者，并剃须发，服三法衣出家也。
准此而名，则慈悲者之服。
次意中。
杂含，四无量者，即慈悲喜舍，心遍生境，故称无量。
准下，示名。
华严云著袈裟者，舍离三毒等。
四分云怀抱于结使，不应披袈裟等。
三中。
华严三毒，四分结使，皆目烦恼。
戒坛图经云：五条下衣，断贪、身也；七条中衣，断瞋、口也；大衣上衣，断痴、心也。
①配三毒，此中三毒，约轻重次第而配下中上衣。
三业更约粗细次第，以示断有难易。
萨婆多五意制三衣也：一、一衣不能障寒，三衣能障故；二、不能有惭愧；三、不中入聚落；四、乃至道行不生善；五、威仪不清净故。
制令畜三，便具上义。
四中。
多论，初意可解。
第二，应云一衣不能有惭愧，三衣能有等。
余三亦然。
疏解云：由常一衣，染净通著，惭愧不生；以随三用①各有法式，屏露行护，发生善心故。
第三，反明三衣则中入聚。
疏云：由僧伽梨随聚方服，生物信故。
第四，具三衣则道行生善。
疏云：若在道行，反披高揲。
敬护如塔，幽显怀德故。
第五，明三衣威仪净者。
疏云：四仪受用，各有所在故。
①随三用，济缘：下衣作务道行，中衣入众法食，上衣说法入聚。
发善心者，此生自善，下生他善。
反披高揲者，四分聚落外，令反著衣，僧祇不著者，擗褺举之。
僧祇①云三衣者，贤圣沙门标帜②钵是③出家人器，非俗人所为应执持三衣瓦钵，即是少欲少事等。
当宗、外部，多为寒故制三。
四分④又云：三世如来，并著如是衣故。
五中。
僧祇，贤圣，通目大小三乘。
帜，音志，旗之异名。
字合作识，即训记也。
钵是出家人器者，亦谓表异外道俗流。
据在后明，相因引耳。
当宗为寒者，衣犍度中，佛因夜寒，初、中、后夜，次第取三衣重著，因制三衣。
佛言：当来善男子不忍寒苦，畜三衣足，不得过。
外部，即上二论⑤。
三世如来并著者，特推极果以显圣仪，意令服者起胜想故。
①僧祇，三八·一：沙门衣者，贤圣标帜。
②标帜，济缘一八·三六：军中旗帜，有所别故。
盖是世间将帅，以旗旌为标识；法中圣贤，以袈裟为标识。
③钵是，僧祇二九·七：离车以宝作器，偶似钵形。
离车作此念：此是出家人器，非俗所宜。
应执持已下，卷二八，瓦钵作瓶钵。
④四分，彼四〇云：过去诸如来无所著佛弟子著如是衣，如我今日；未来世如来无所著佛弟子著如是衣。
⑤上二论，分别功德、多论也。
次、释名者。
增一云：如来所著衣名曰袈裟，所食者名为法食。
此袈裟衣①，从色得名，下文染作袈裟色。
味有袈裟味。
若据此土所翻，通名为卧具，即三十中卧具者，三衣总名，如文中。
释名中。
总名者，上中下衣，同一号故。
增一但有梵名，前后所引经律，多号袈裟。
真谛杂记②云：袈裟是外国三衣都名，名含多义。
或名离尘服，或名消瘦服，或名莲花服，或名间色服。
注中，初示梵号。
从色名者，即经所谓坏色衣也。
下文，即后引云此翻不正色染是也。
袈裟味者，此示非正衣名。
疏云：如六味中，有袈裟味③，可是衣也。
若下，次辨古翻。
三十中者，即蚕绵、二毛、减六年四戒。
①此袈裟衣，应法记云：外国凡不正色，通曰袈裟；又凡草木叶皮花果，不成五味，杂为食者，亦云袈裟，皆取不正义。
②真谛杂记，全出业疏一八·七，彼云真谛九卷杂记。
记释：此指西竺，故云外国。
名含多义，示不翻所以。
离尘是破业，消瘦即断惑，莲花喻上二种。
前三从功，后一从色。
间色服者，五正、间色相间，杂色名坏色，故三如则间杂色也。
故章服仪云：三种色随用一坏，成如法色。
③袈裟味，济缘一八·六：准涅槃经甘、苦、辛、酸、咸、淡，是为六味，不云有袈裟味，不知何出。
四分一六：云何味恐怖人？
若以味与人，若醋，若甜，若苦，若涩，若咸，若袈裟味，以如此味恐怖人。
钞批：袈裟味，是淡味也。
阿含经：一切味不过八种：一、苦，二、涩，三、辛，四、咸，五、淡，六、甜，七、醋，八、不了了味。
此阿含文引诸经要集二〇。
四分云：听以刀截成沙门衣，不为怨贼所劫。
应作安陀会衬体著，郁多罗僧，僧伽梨入聚落著。
别名中，初科。
前明制造，应下，列名。
郁多罗僧下，脱入众著三字。
而此三名，诸部无正翻。
今以义译。
慧上①菩萨经：五条名中著衣，七条名上衣，大衣名众集时衣。
次约义翻，引经中。
具云慧上菩萨问大善权经，有二卷，今引下卷。
五条云中著者，最在内故。
七条上者，五条上故。
问：伽梨最上，何不名者？
答：若据二衣，并五条上，但伽梨稀用，从别标名。
①慧上，彼云：初夜欲竟，佛告阿难：取中衣来，吾体少冷。
阿难受教，即取奉上。
初夜已竟，入于中夜，复命阿难：取上衣来，吾寒欲著。
即复进之。
中夜已竟，入后夜，复命阿难：取众集衣来，吾欲著之。
即复重进。
佛即服著，告诸比丘：吾听出家学者，一时著三法衣。
义翻多种。
大衣云杂碎衣，以条数多故；若从用，名入王宫聚落衣。
七条者，名中价衣；从用，入众衣。
五条者，名下衣；从用，院内道行杂作衣。
次科。
初标示。
大下，列释三名。
杂碎约相。
中价约直，在二衣之间。
下就著用，最在下故。
王宫聚落，生物善故；及说法授戒，亦须著之，示尊相故。
入众语通，谓斋、讲、礼、诵，诸羯磨事，并著七条。
院内即寺中居房室等，道行谓旷路中行，杂作即诸作务，并服下衣。
若就条数，便云十九十七乃至九条七条五条等。
律中无五七九①名，但云安陀会乃至僧伽梨，人名七、九条也。
三、约条分。
非出本律，世中相传，故云律无等。
十九、十七，趣举中品，如后细分。
①无五、七、九，问：律·衣法中，佛言应五条，不应六条；应七条，不应八条等；又迦絺那衣法，五条十隔云云；又十诵加法文，五条衣受等；又梵网五条、七条、九条云云。
如是经律中，五、七、九名甚多，何钞云无，记云世传耶？
答：皆是呼条相也，非预衣名。
若就通相，亦有缦僧伽梨。
则随力所办，随用分三，非无大分宗体。
四、通相中。
文举缦衣为例，即如三衣互为从衣。
但是约用加名，不论体相。
然虽互通，本制须定①，有阙开从，故云非无大分等。
①本制须定，虽以五条为大衣从衣，不可作务、行道著之，但三衣难办，而阙则开从也。
三、明功用者。
大悲经①云：但使性是沙门②，污沙门行，形是沙门，披著袈裟者，于弥勒佛乃至楼至佛所，得入涅槃，无有遗余。
三中，大悲经。
文出第三。
初举破况持，性谓受体。
次举无况有，形谓容仪。
无、破尚尔，况受持耶？
弥勒当来人寿八万岁时出世，三会说法，度人无量。
释迦遗法弟子③，初会先度。
纵不得度，乃至千佛最后楼至，释迦弟子无不度尽，故曰无遗也。
楼至，经作卢遮④，此云啼哭⑤，从悲为名。
①大悲经，全五卷，高齐那连提耶舍与法智共译。
②性是沙门，应法记：性即戒体。
智论：受持禁戒为性，剃发染衣为相。
污沙门行者，谓犯重者也。
③释迦遗法弟子，归敬仪下云：处胎经云，佛告弥勒偈曰：汝所三会人，是吾先所化：九十六亿人，受我五戒者；次是三归人；九十二亿者，一称南无佛。
准此，三会并释迦遗法弟子。
今记云初会者，后二会亦兼慈氏初机故欤？
④卢遮，曾部王之千子中末子，意无量也。
⑤此云啼哭，按简正记引正法念经中，昔有国王有二夫人，第一夫人生千子，俱修佛道，王欲试其成佛迟速，安箸金瓶，举著楼上，令千子抽。
俱留孙得第一，释迦得第四，乃至楼至得第一千。
彼念有情皆被诸兄度尽，我度何人，遂乃啼哭。
王告云众生界无尽，不可悲泣等。
悲华经云，如来于宝藏佛所发愿：成佛时，我袈裟有五功德：一、入我法中，或犯重、邪见等四众，于一念中敬心尊重，必于三乘受记；二者，天龙人鬼若能恭敬此人袈裟少分，即得三乘不退；三者，若有鬼神、诸人得袈裟，乃至四寸，饮食充足；四者，若众生共相违反，念袈裟力，寻生悲心；五者，若在兵阵，持此少分恭敬尊重，常得胜他。
若我袈裟无此五力，则欺十方诸佛。
悲华文出第八。
如来因地为大悲菩萨时，发此愿也。
五中，初与四，灭恶力：初是除业，四即息诤。
余三，生善力：二获来果；三感现乐；五增长威势。
四中，共相违反者，经云其有众生不相从顺，多饶怨嫉，共相斗战。
乃至交战之时，能念袈裟，令彼众生得悲心、软心、无怨心等。
五云胜他者，彼云众生若于斗战诤讼，为护身故，尊重恭敬供养袈裟，常持自随，令彼众生所在常胜，无能陵者；纵斗战诤讼，安隐解脱等。
谅是惭愧人，衣慈悲之服，忽生思念，即息诤情。
故诸比丘深思佛语，或起瞋毒，当自观身，既服袈裟，宁无惭耻？
若我下，述诚求证。
菩萨说是愿已，宝藏如来伸金色臂，摩菩萨顶赞言：善哉，善哉，大丈夫！
汝所言者，是大珍宝，是大贤善。
汝成道已，袈裟能成此五圣功德。
僧祇云僧尼有戒德，俗人索破袈裟段欲禳灾者，得与①小者等。
僧祇，开与禳灾，颇彰胜德。
禳，汝阳反，除殃也。
①得与，僧祇：不得自手与，应遣女净人与。
二、作衣方法。
八门不同。
求财如法。
谓非四邪、五邪、兴利贩易，得者不成。
律云不以邪命得、激发得、相得，犯舍堕衣不得作等。
第二，作衣方法，求财中。
如法者，离下诸过，清净财也。
谓下，示非法。
四邪、五邪，如僧网解。
律下，引证。
邪命，总上四、五。
激发、现相①，亦属五邪，别举两相②耳。
舍堕衣，对上贩卖，更兼犯长、乞、浣等犯。
然邪心难识，略为辨之。
如今礼诵讲经，或复世俗杂伎，心希他物，通号邪缘。
或私畜长财，箱囊盈溢；于己物则一毛不拔，于他施则多积无厌。
滥倚此缘③，故从他乞，酌情检事，不净何疑？
负识高流，幸宜改迹。
①激发、现相，六物图亦引事钞现相得云云，疑彼所览为现字欤，然今钞及律本并作相得。
今案津刊本为现相。
②别举两相，若依僧网，激发是第四，相得第一也；若依大论，激发当第五，相得彼此同也。
③此缘，谓礼诵等也，又为袈裟求财也。
财体如法。
必须厚重熟致者。
若细薄生疏，绫、罗、锦、绮、纱、縠、䌷、绡等，并非法物。
财体中，初科。
前示如法。
熟致，即䌷、绢、麻、苎①熟练厚致者。
然据律文②，犹通䌷绢。
若准章服仪、感通传，皆非如法。
今略引之。
传中，天人云：佛法东传六七百载，南北律师曾无此意，安用杀生之财，而为慈悲之服？
师何独拔此意？
祖师答曰：余因读智度论，见佛著粗布伽梨，因怀在心，何得乖此？
及听律后，便见蚕衣卧具，纵得已成，并斩坏涂埵。
由此重增景仰。
又云复见西来梵僧咸著布㲲。
具问，答云五天竺国，无著蚕衣。
由此兴念，著章服仪等。
义净三藏内法传③中，反加诽毁。
彼学小乘有部，故多偏执。
今宗大乘了义，非彼所知。
若下，简非法。
生疏，即今有用生纱、生苎、蕉葛④等物作袈裟，并是非法。
文中，纱则生熟俱非，䌷即生者不得。
绡，古云生丝，缯也；又云，蜀中出细薄绢，名绡。
①苎，与纻同，文选注六云：纻似麻，可为布。
②然据律文，通释：五分、四分不开，唯十诵许已成。
戒疏：如五分云：他施已成，亦犯舍堕。
十诵：若得已成，受用不犯。
而律文中若得已成者下无开文，但道斩坏，如何舍制而用他开？
所不同也。
③内法传，南海寄归传也，有四卷，其卷二曰：凡论絁绢，乃是圣开，何事强遮，徒为节目？
断之以意，欲省招繁，五天四部并皆著用，讵可弃易求之絁绢，觅难得之细布？
妨道之极，其在斯乎。
④蕉葛，本草一五云：芭蕉之茎，解散如丝，闽人以灰汤练治，纺绩为布，谓之蕉葛。
律云：文绣衣不成受持故。
僧祇：一切生疏，毛发、树皮衣、草衣、皮衣，并不成。
五百问①云：生绢不得作。
必不现身者，得。
以作成如法故。
引证，三段。
四分，证上绫绮。
僧祇，证上生疏。
毛发、树皮等，并外道服。
五百问，䌷绢等不现身者，虽生而厚，障形不露，故云如法。
①五百问，济览：疑问下脱证字，而绢写误，合作绡。
僧祇，龙著袈裟，免金翅鸟难。
必不顺教，则所被无力故。
引劝中。
彼律明此鸟两翅相去五百五十由旬，以龙为食。
欲取龙时，以翅扇开海水，龙宫即现。
龙怖此故，求片袈裟著宫门上。
鸟见生敬，不敢取食。
又时有龙取袈裟戴于头上，寻岸而行，鸟不能害。
斯由制造依法，显有殊功，故引诫之。
色如法。
四分云：上色染衣不得畜，当坏作袈裟色。
若作五纳衣者得；上色碎段者，裁作五纳亦得。
涅槃云：听受衣服皮革等；虽听畜种种衣，要是坏色。
色如，引文中，初科。
上二句简非。
言上色者，总五方正、间：青、黄、赤、白、黑，五方正色也；绯、红、紫、绿、硫黄①，五方间色也。
当下，显如。
注中两句：上句对翻；下句指所出，即下多论翻染是也。
言正翻者，显前卧具等名，皆非正故。
章服仪云：如经律中，通云坏色。
故文云：当以三种青、黑、木兰，随用一坏，成如法色。
又云不正坏色，唯释门所怀，别邪正②也明知不正即袈裟色等。
若下，明开。
五纳，即五色碎段，重纳为衣。
虽是正间，非纯色故。
涅槃下，引证。
坏色，即不正也。
①绯等，朱氏礼记集注一三，除绯取碧。
今记不知依何。
赤白为红，赤黑为紫，青黄为绿，青白为碧，黄黑为骝黄。
绯，音非，绛色也，一曰赤练。
②别邪正，章服仪文，续云：故九十六种外道，其徒不伦，或裸或衣，或素或染，莫有定者。
释门不尔，俱服染衣，色非纯上，绝于奢靡。
十诵云：一切青、黄、赤、白、黑五种纯色衣，不得著。
除纳衣。
戒本三色：青、泥、栈①也。
广辨中。
十诵，初出非色，即是五正。
除纳衣，简所开也。
戒下，示如法色。
泥即黑色，栈即木兰。
①栈，钞著新衣戒云：栈者，赤黑，犹同四分木兰皮。
萨婆多①云：五大色衣，不成受作三衣，得作余衣著，三点净，用绀、黑、青。
除三衣，余衣三点净。
得皂、木兰，一切得受。
纯青、浅青②、碧等，点净，得作衣里用。
若赤、白、黄不纯大色者亦得。
若以不如法色染讫，更以如法色染覆，成受持。
袈裟者，秦云染也，如结爱等亦名染。
真紫色、苏方、地黄、柰黄、花黄色，并是非法。
婆论三节：初、明点净；袈裟下，次、示翻名；真紫下，三、简非色。
初中又二。
初、明五正开作余衣。
三点谓三色点。
绀谓青赤色，即木兰异名。
得皂下，二、别简正间得不之相。
皂，即黑色，及木兰皆应法。
赤、白、黄亦得者，谓同青、碧，作衣里用。
翻名。
云染，即是正翻；但语通如非，故前注③中加不正色三字助之，名义方显。
如结爱者，举例显义。
结爱烦恼，染污净心，以色染物，义亦同此。
简非中。
真紫即紫草染者。
苏方，木名，今时苏木是也。
地黄，谓土黄。
柰黄，用柰皮染者。
花黄，谓红花、槐花等染。
尝考大藏，但有青、黑、木兰三色如法。
今时沙门，多尚紫服。
按唐纪，则天朝薛怀义乱于宫庭，则天宠用，令参朝议。
以僧衣色异，因令服紫袈裟，带金龟袋。
后伪撰大云经，结十僧作疏进上，复赐十僧紫衣、龟袋。
由此弊源一泄，于今不返。
无知俗子，滥迹释门，不务内修，唯夸外饰。
矧乃辄预耆年之上，僭称大圣之名，国家之所未详，僧门之所不举。
致使贪婪啬吝之辈，各逞奢华；少欲清净之风，于兹坠灭。
且儒⑤宗人伦之教，则五正为衣；释门出世之仪，则正间俱离。
故论语⑥云：红紫不以为亵服。
亵服，私服也。
注云：不为亵服，则公服可知矣。
文中子⑦云：君子非黄白不衣。
尚非俗礼所许，岂是出世正仪？
况律、论明文，判为非法。
苟不信受，安则⑧为之。
又学律者畜不净财，买非法服，及讲至此，目瞩相违，遂饰己过以诳后生，便云：律中违王制犯吉，我依王制耳。
且多论明违王制，乃谓比丘不遵国禁。
如今国家束约僧徒，二十出家，系名簿藉，出外执凭⑨，带持禁物。
似此等事，有违结犯。
何尝禁僧，不听著褐⑩？
如此说者，岂唯诽谤正法，抑亦不识王制。
涅槃所谓如何此人舌不卷缩？
谅有生报，故未彰现相耳。
①萨婆多，八云：五大色若自染，突吉罗。
若作衣不成受，若作应量衣、不应量衣，一切不得著。
若先得五大色衣，后更改作如法色，则成受持。
若先作如法色，后以五大色坏者，不成受持。
虽不成受，若作三点净者，得一切处著。
若绀、黑、青，作衣不成受持。
除三衣，余一切衣但作三点净著无过。
若皂、木兰作衣，一切得作，亦成受持。
若非纯青、浅青及碧等，作点净得作衣里。
若青黄色不纯大者，亦一切衣尽应三点净。
若不点净著用者，一切皆波逸提。
依此，绀、黑、青皆非法色，若据今记，即为如法，释绀而云木兰，异名故。
又简正：绀者，含也，青赤相含，亦是木兰之异名也。
②纯青浅青，彼本文云：若非纯青、浅青及碧作点净，得作衣里赤、黄、白色不纯大，亦如是。
疑今钞脱非字欤！
③前注，钞子注云此云不正色染云云。
④如墨子，墨子云：墨子见染丝者，泣而叹云：染于苍则苍，染于黄则黄，故染不可不慎也。
⑤且儒，应法记二九：予曾考儒典，服皆正色。
先王制度，莫不使人远邪守正。
故三代所尚，夏黑，殷白，周赤，皆取正色。
⑥论语，乡党篇。
⑦文中子，隋书：王通，龙门人，讲道于河汾之间及卒，门人谥曰文中子。
出今文事君篇，彼曰君子非黄白不御，妇人则有青碧等。
⑧安则，论语·阳货云：夫君子之居丧，食旨不甘，闻乐不乐，居处不安，故不为也。
今女安，则为之。
⑨凭，依正字通可作凭，按公凭也，谓给印纸以作信者。
⑩褐，韵学集成：何葛切，编枲粗短衣，寻毛布，贱者所服。
僧祇云：真绯、郁金染、红蓝染、皂色、青染、花色，不听用。
听用根、叶、花、树皮，下至巨摩汁等。
戒本：青、黑、木兰。
下文广有染法，青谓铜青①，黑谓杂泥②等，木兰者谓诸果汁等。
此翻律③者北方，为木兰染法。
僧祇律在吴地翻，以不见故。
余于蜀部，亲见木兰树皮赤黑色鲜明，可以为染；微有香气④，亦有用作香者。
如善见所说。
僧祇，初示染物如非。
郁金树根，可染黄色。
红蓝即红花。
青染即蓝淀。
花色谓斑文。
听用下，次明如法。
巨摩即牛粪。
西土牛食香草，人所贵之；此方不宜，故不应用。
戒本下，次明如色名相。
初引戒本示名，次引广文显相。
铜青谓青褐⑤，如旧铜色⑥。
杂泥，谓以果汁浸于铁器，遂成黑色；河底缁泥，亦可染黑。
木兰谓果汁者，颇乖色相，故注以会之。
此翻律者，此即本部。
姚秦都长安，故云北方。
僧祇翻在扬都，故云吴地。
余下，引亲见为证。
可验僧祇翻传失旨。
蜀部，即川中。
准知木兰乃是⑦华语。
指善见者，即如次科赤色鲜明是也。
①铜青，僧祇：青者，铜青、长养青、石青。
铜青者，持铜器覆苦酒瓮上，著器者是名铜青；长养青者，蓝淀青；石青者，是空青。
持是等作点净。
②杂泥，僧祇一八：黑者，名字泥、不名字泥。
名字泥者，呵梨勒、䤉醯勒、阿摩勒合铁一器中，是名名字泥。
不名字泥者，实泥，若池泥、井泥，如是一切泥。
木兰者，若诃梨勒、䤉醯勒、阿摩勒，如是比生铁上磨持作点净，是名木兰。
③此翻律，四分律，罽宾佛陀耶舍以姚秦弘始十二年翻；僧祇律，迦维那国佛陀跋陀罗，以晋义熙十四年，于扬都道场寺译。
④微有香气，本草纲目三七：木兰生零陵山谷及大山，皮似桂而香。
⑤铜青谓青褐，六物图：一、青色僧祇谓铜青也。
今时尼众青褐，颇得相近。
⑥旧铜色，应法记：僧祇云青，谓铜青，色似铜也。
⑦木兰乃是，应法记云：乾陀树，业疏云：南海有之。
遗教法律经中五色者，此非正录，无知者用之。
四分云：若青，若黑，若木兰，一一色中随意坏。
善见云：善来比丘瓦钵贯左肩，青色，袈裟赤色鲜明。
若见著五大色衣比丘，有智慧者当言：此是遭贼失衣比丘。
斥滥中。
初斥用伪经。
彼经分五部衣色①，谓僧祇著黄，五分著赤，四分著皂，迦叶遗著木兰，十诵著绛色。
此虽指斥，义钞③复引，未详何意。
又舍利弗问经，僧祇、迦叶遗同上，四分著赤，十诵著皂，五分著青。
然服饰随时，未必一定。
两经互说，不足致疑。
纵用彼文，止是名滥。
如诸部青黑，岂得正色乎？
四分下，引律、论证非。
四分，三色随坏。
善见，谓为遭贼。
明知五大本非如法。
注文两段：前定色相，以名滥故；后准文决，恐妄执故。
①五部衣色，三千威仪下·二五：萨和多部者，博通敏智，道利法化，应著绛袈裟。
昙无德部者，奉执重戒，断当法律，应著皂袈裟。
迦叶维部者，精勤勇决，拯护众生，应著木兰袈裟。
弥沙塞部者，禅思入微，究畅幽玄，应著青袈裟。
摩诃僧祇部者，勤学众经，敷经义理，应著黄袈裟。
②以僧祇，通释：僧祇律私记明优波掘多时方生五部名，谓自根本部分出昙摩掘多、弥沙塞、迦叶维、萨婆多四部，与本部合为五部也，全同今经。
记依大集经，戒疏、事钞所据故。
③义钞，上卷明毗尼大纲段中，有六门。
初在世五名门中，引舍利弗问经。
第五五部分张门中，引遗教法律。
俱名五部衣色异也。
准上律论及经，并不得纯色。
必有，须坏，不坏不成受持，著著得罪，如随相中。
结断中。
初指诸教。
纯色，谓五方正、间。
必下，示成否。
随相，即九十新衣戒。
量是非。
四分云：安陀会长四肘，广二肘；郁多罗僧长五肘，广三肘；僧伽梨亦尔。
然此下衣，极成窄小，当取通文。
律言：量腹而食，度身而衣，取足而已。
准此无定量，任时进不。
定量中。
四分有通局二量，初示定量。
安陀会长七尺二寸，广三尺六寸，此谓下衣，道行作务，故不宜大。
业疏云：诸部极小唯四分文，出家贫乏，故是常也。
余二衣，长九尺，广五尺四寸。
然下，出通量。
但云下衣极小，准余二衣非小明矣。
然恐身量短长不定，是故三衣俱准通量。
言度身者，此有二法。
一准多论。
佛身丈六，衣长丈八，广丈二；常人半之，衣长九尺，广六尺。
据此以算，人身长一尺，则长边得一尺一寸二分半，广边得七寸五分。
如是增之，则八尺之人，可著长九广六之衣也。
更增至佛量，亦无差。
设或身相长短不称，减成俭约，过须说净。
二准业疏①，就身裁度。
疏云：从肩下地，踝上四指，以为衣身，余分叶相，足可相称。
此谓人身多是长短不定，鲜有肥羸；纵有肥羸，不妨服用。
是故但出广量，不明长法。
有云余分叶相，即是长量。
今谓叶相广长齐有，何独长边？
且今时人，少至八尺，但取九尺已内，足可相称。
良由袈裟右角，本在左肩，或垂腋下，是故九尺之服，颇宜八尺之身。
今则右角前垂，著用乖法。
遂使长边何啻丈二，广边不满五尺。
长拖象鼻，动越威仪。
习久迷深，何由谏谕？
必怀奉法，夫复何言？
文中节量等语，本是诫节贪求，令知止足，故云取足而已。
今此引用，意显随宜，故云准此等。
度字入呼，谓裁度也。
取字去呼，谓粗略也。
①业疏，一八·一四，记云：长中无妨，故不出之。
但使周身披搭得便。
虽尔，亦须楷准。
故十、祇中，各立三品之量。
今准萨婆多中：三衣长五肘，广三肘；若极大者，长六肘，广三肘半；若极小者，长四肘，广二肘半者，并如法。
若过若减，成受持，以可截续故；钵若过、减，不成受，不可截续故。
若过量外应说净，不者犯舍堕。
引诸文中。
初二字蹑上通文。
亦下一句，生后引用。
然四分下衣虽云窄小，而诸部中三衣或等，足可准绳。
恐见度身，便即任意，广长无法，故云虽尔等。
故下，引示诸文，初指二律。
十诵：上衣长五肘，广三肘；下衣长四肘，广二肘半；七条量在上下之间。
僧祇，三衣各有三品：上者，长五肘，广三肘；中者，长五肘，一不舒手谓五中一肘不舒手量，不满五肘。
准彼论肘②，舒手量之，广三肘，一不舒手；下衣长四肘半，广三肘，一不舒手。
中下二衣亦各三品，并如上。
婆论③中，三事通有三品：长五广三；若极大者，长六肘，广三肘半；若极小者，长四肘，广二肘半。
上出三品如法，下明过、减非法。
初判成受，过者可截，减则可续。
钵无此义，故受不成。
若过下，判犯。
准知今时丈二长衣，既不说净，皆犯长罪。
注出受净前后，以受持外者，属长物故。
故知法衣之上，连带长物。
今按尼钞，祖师明断，若过量外，必须净施。
①长同，湛堂：四分亦四肘故。
广加者，四分二肘而三尺六寸，今加九寸，故为四尺五寸，此拳肘而度。
而此三品，直以三衣为三品。
祇中三衣各三，则九品。
济览：今案堂意与说戒篇不相违，上四分、十诵，皆拳肘故；但独僧祇为异，故记点之。
②准彼论肘，又次四肘半，注八尺一寸。
通释：常途论舒肘，则二尺也。
故说戒篇：五分筹极短并五指，极长拳一肘。
记释：举一肘，谓尺八也。
今若以二尺舒肘量，此四肘半，则可成九尺。
而今注止云八尺一寸，是正当一尺八寸量。
准之，今僧祇中舒肘者，缓举齐指中节为量，却齐说戒篇中五分拳肘。
又今拳肘者，急握齐指初节为量，即当一尺六寸也。
如是料简不相违欤。
或可今注，且约常途拳肘量之。
③婆论，三品，九衣，谓大三衣、中三衣、下三衣也。
五分：肘量①长短不定。
佛令随身分量，不必依肘。
五分初缘亦依肘量。
但随人用，不能一准，故云不定。
佛令随身，须依业疏肩踝为度。
若前诸部，乃据中人八尺楷定，况分三品，适足随身，故存品量也。
上引二量，摄尽机缘。
定量则抑彼贪情，通量则被于异报。
大论教意，从俭为先。
故章服仪②云：减量而作，同俭约之仪；过限妄增，有成犯之法。
又云：顷载下流，骄奢③其度，至论俭狭，未见其人。
余如别说。
问：必准通文，过量得否？
答：若准多论，量外说净，非谓不得。
但今著者不行说净，有犯长过，又复著用有所不便耳。
问：今服长衣为有何过？
答：此有多过。
一、量外犯长，提；二、著用犯舍衣，吉；三、长垂肘外，有象鼻相，步步吉罗。
倘惧因果，请从正教。
①五分肘量，一〇·九：难陀短佛四指，不知云何作衣，以是白佛。
佛言：听难陀衣短佛衣二指。
复有诸比丘短小，不知云何作衣，以是白佛。
佛言：听随身长短作衣。
②章服仪，彼续云：故文曰：四肘、二肘，不为非法；与佛等量，便结正篇。
即其证也。
③骄奢，应法记：骄奢，谓意好广大，违法制也。
条数多少。
所以唯只，如疏、钞中。
条数中，初科。
条即竖条，五、七、九至二十五，皆从只数，故征所以。
如疏、钞者，业疏云：以沙门行慈，仁育为本，同世阳化，故数非偶。
兼指钞者，应是义钞逸文。
四分云从九条乃至十九条，五条十隔等。
十诵云：若五、七、九、十一，若十五，若过。
应割截作。
萨婆多云：僧伽梨三品：九条、十一、十三是下品；十五、十七、十九名中品；二十一、二十三、二十五条名上品。
多少中，初科。
四分止十九条，中品之极。
十诵止十五条，中品之初。
皆略上品，故并云若过也。
然文非显了，故引多论，具列大衣三位九品。
业疏云：所以极齐二十五条者，欲为二十五有作福田故。
四分至十九条，云若复过是，亦应畜。
今时有三十三条等，无正教制开。
次科，先引律文。
衣犍度云：诸比丘不知当作几条衣。
佛言：应五条，不应六条；应七条，不应八条；应九条，不应十条；乃至应十九条，不应二十条。
若能过是条数，应畜。
准律①本无不字，后人不晓，妄注于边；后有知者，不即削除，于下复注，点出前非；至后镂板，不能刊正故也。
今下，正斥。
无正教制开者，谓非教制，复非所开，不足承用。
①准律，钞批：立谓律文中将亦字错作不字，合云亦应畜。
律云不应畜者，错也。
准此，彼知御所览律作不应畜也。
现行和本，亦作不应畜，但记主御所览本无不字耳。
圣迹记云：如来著十三条大衣。
智论①云，是粗布僧伽梨也。
准此以为大准，随力办之。
三中。
圣迹记有二卷，灵裕法师撰。
其文但示条相。
智论明其衣体，故引以成之。
言大准者，谓九品之衣，随力所办。
从本须作二十五条；力不足者，次第减降，下至九条。
以佛但著下品上衣，故知足以为准。
①智论，一·二：持上妙宝衣，贸粗布僧伽梨。
堤①数长短。
六中。
堤谓横堤，如田之堤岸。
章服仪云：条堤之相，事等田畴②，如畦贮水而养嘉苗，譬服此衣生功德也。
佛令像此，义不徒然。
①堤，音邸，壅也，滞也。
亦与隄通，堤防也，岸也。
②畴，应法记：畴，亦田也；畦，即塍疆。
礼记·月令注疏：谷田为田，麻田曰畴。
通释：竖条横堤并谓叶，相间既喻田畴故。
四分文不了。
五条、七条，具明定量、长短，大衣准同。
示数中，初科。
四分定量文如前引。
长短如上略示，五条十隔，余二衣准之，应云七条二十一隔，九条二十七隔等，次第增之。
据律定量则出二衣，长短唯据五条。
文中通举，须知两异。
婆论云：大衣下者两长一短，中者三长一短，上者四长一短，名如法作。
若互增减，成受持，著用得罪。
次科，初明如法。
所以长增至四，短唯局一者，疏云：法服敬田，为利诸有，表圣增而凡减，喻长多而短少。
若下，简非法。
所以成受著用犯者，疏云：著取仪相，用生物善。
长短差违，乖慈梵①故。
随步越仪，一一结罪。
①乖慈梵，越威仪，则自违梵行；又令他生讥，则违慈行。
所以须割截者。
四分云：不为怨贼所剥。
十诵：与外道异故。
律中：沙门衣三种贱：一、刀贱，二、色贱，三、体贱。
割截意中。
初、征意，二、引释。
四分不为贼剥者，以无所直故。
十诵异外道者，彼著全段白㲲故。
引律三贱，正取刀贱，人所弃故。
已上诸意，皆托外缘；括其所归，为破贪结。
善巧之旨，其在兹乎。
重数多少。
四分等律云：不得细薄①，大衣二重，余二衣并一重。
此谓新者。
若用故者，十诵云四重作大衣，二重作七条、五条等。
第七明多少中，初文。
若据诸律重作，或以布通缦，或两衣缝合。
今准感通传，天人示法，逐相填之。
彼叙：天人问云：大衣重作，师比行之。
然于叶下乃有三重，岂得然耶？
即问其所作。
便执余衣以示之。
此叶相者，表于稻田之塍疆也。
以割截衣段，就里刺之，去叶䵃麦已后。
此则条内表田，叶上表渠相，岂不然耶？
今则通以布缦，一非割截，二又多重，既非本制，非无著著之失。
问：下引多论，摘分持行，岂非多衣重沓邪？
答：祖师尔前并依论作，垂终感圣，方复改之。
故此传文，决了三藏不明之事，如坐具四增、安左臂等，世并行之，何独疑此？
纵欲通缦，准论应得，但非截、多重之难，无以通之。
问：大衣单作，加受成否？
疏云：得成受持，著用得罪。
①不得细薄，业疏一八·一五：若轻薄者，则心易动，非怀道相。
厚重被形，大仪是具。
萨婆多云：若新大衣三重：一重新，二重故。
余如十诵。
故彼律云：若三重作大衣、坐具，若以新衣重缝，作时，吉；过限，堕；中间悔，摘却者，吉。
相参中。
唯大衣可说，余非所论。
初引论示数。
余下，引律显制。
以新衣止得二重，今多一重，故有犯长也。
律中：粪扫衣，随意多作。
三中。
粪扫弃物，不限多重。
萨婆多云：重缝三衣，设有因缘，摘分持行，到于异处，名不离衣宿。
若死者，前言本界内，后言应与看病人，以本是一衣，同受持故。
律师云①：后是定义。
摘分中。
初明急缘开许。
谓衣厚重，不可持行。
摘分，谓拆开也。
若下，次明死后所属。
论出二解：本界内者，即留寄处分之；赏看病者，索往死处与之。
①律师云，以后为正故。
作衣方法。
四分①：大衣、七条，要割截，五条得褶叶。
八中，初科。
律中，上二衣，本要割截，若少揲叶②。
下衣复得褶叶更加此一，为三种。
谓作小褶，略分叶相。
①四分，四〇·一二，四一·一四，取意。
五条得褶叶，彼作听作不割截安陀罗衣。
②揲叶，四一·一四云：衣少，欲作帖叶衣，白佛。
佛言：听作。
僧祇：若作衣，余人相助。
一日恐不成，应粗行急竟。
受持后，更细刺。
中含云：世尊亲为阿那律裁三衣，八百比丘同时为连合即成。
四分：尼五日不成僧伽梨，得堕。
比丘犯吉罗。
二中。
初僧祇劝助。
恐犯缺衣，故须急竟。
续引经示。
在圣尚尔，况余人乎！
今时多用女工者。
章服仪①云：今有不肖之夫，情缠嗜好。
自迷针缕，动必资人。
但论刺作之纤媚，不计功价之高下。
或有雇缝之直，倍于衣财。
履历孀荒，讥过斯负。
通观诚教，衣唯自缝。
今则反之，罪由此起。
四分下，次明结犯。
针工是尼本习，故重于僧。
此中且约大衣为言。
准鼻奈耶，七条四日成，五条二日成。
①章服仪，应法记：养子不及父，谓之不肖。
今但通取不似善人耳。
萨婆多：有缘得一端㲲，指作三衣，则不犯长。
若少一衣五肘外，若少二衣十肘外，有长者，须说净。
三中。
一端，此间谓之一匹。
指作，谓指拟欲作而未作也。
五肘，谓取长五广三财体，是法衣量，不须说净，已外须说。
四分：得缦衣，广、长足，若裁割作衣便少，令揲叶作。
若作五纳衣。
得上色碎段衣，亦得裁作五纳衣。
四中，初科。
前明转作三衣。
若下，次明制作纳衣。
五分：若染缦衣作条，又缝叶著衣，或褶作衣叶，或半向上半向下作叶，一切吉罗。
若以杂色线缝著衣上作条幅处，此是外道法，偷兰。
阿难奉教，为诸比丘作衣法：左条左靡，右条右靡，中条叶两向靡。
若得衣不足，乃至一长一短作。
若犹少者，听揲叶作。
乃至不足，听作缦安多会。
准此，本是大衣，少故。
下例成之。
受法正从二品，理须类用。
十诵中有缦僧伽梨等。
五分中，初出非法。
前四犯吉，后一结兰。
言染作者，谓以别色染为条叶。
缝著，谓不却刺，故注以斥之。
褶叶，准彼三衣俱为非法，四分开下衣，余二亦非褶。
半向上下者，谓开叶相俱须顺下，不得逆上。
阿难下，次明如法。
初教安条叶。
靡，犹顺也，谓条叶相压，须顺左右。
且如七条，两边三条，各顺左右一向；中间一条，两压左右之上，故云两向顺。
若下，次明随物裁制。
初引文。
若得衣者，或衣财，或已成者。
不足，谓作二十五条大衣，财犹少也。
次第减降，故两云乃至。
准下，义决。
初、决文相，二、示受法，三、引文证。
僧祇①：不得画作叶，对头缝之。
应割截作叶。
极广应四指，极狭如䵃麦；不得横叶相当。
缝衣叶②，后衣宣脱，应作马齿缝。
衣上下破，应安缘。
要须却刺。
急时，如前分别。
借俗人被作三衣中，先作净，安纽受持。
僧祇。
初示非法。
彼云：有比丘对头缝，佛言：不应对头缝，应作叶。
谓彩画条叶，直尔缝之。
边缘相属，故言对头。
应下，教如法有六。
初、制割截。
极下，二、示条叶大小。
业疏云：今多广大，浇风扇也。
章服仪云：小如䵃麦，得分畦畔，为世福田。
今则过其正度，故非法服。
准须依教，不应广阔。
不下，三、明长短相差。
缝下，四、明缝刺。
宣，谓散解。
马齿缝，旧云偷针刺，若马齿阔。
或作鸟足缝，疏云：押叶丁字有三叉相是也。
衣下，五、明施缘。
疏云：以周缘故，持无速坏。
急时如前，谓粗行急竟，后更刺也。
借下，六、明安纽，即指离衣戒。
彼明比丘有缘至他处留宿，暂借俗被，受持、作净、安纽等。
①僧祇，彼云有比丘作衣，画作叶。
佛言：不听画作叶。
有比丘对头缝等，如记所引。
对头者，谓条条合缝时，但如俗服两端相合，不二头相重作叶相也。
头者，非谓边缘，谓每条两端也。
②缝衣叶，本文云：有比丘作衣缝叶，与衣相著。
佛言：不听。
后衣宣脱，佛言：应作马齿。
又云，四分四〇·一二：诸比丘著割截郁多罗僧、僧伽梨，叶边速破，尘垢入内，露湿。
佛言：自今已去听叶作鸟足缝，若编叶边，若作马齿缝。
十诵：佛自教比丘施䩙纽法，前去缘四指施䩙，后去缘八指施纽，应如是作。
准此以左肩上常以衣右角覆故。
出鼻奈耶①律。
第五中。
初引律示法。
䩙，胡犬反，钩也。
准下，显示文意。
业疏云：逼边缘四指安钩，拟反向后八指取纽②；以覆左肩，故有远近也。
章服仪云良以用衣右角掩覆左肩，前钩后纽，收束便易所以西来圣像，东土灵仪，衣在左肩，无垂肘膝等。
①毗奈耶，出第一〇·五，非是有部毗奈耶律，是即戒因缘经。
②取纽下，疏有也字。
十诵又云：却刺者，是佛所许，如法畜用。
直缝不得，是世人衣。
为异俗故，又防外道故。
又云：以一尺二尺物补衣，皆应却刺。
若直缝者，衣主命过，应摘此物与僧，及以与看病人。
四分但云缝僧伽梨，准用十诵。
六中。
初明制刺。
却即是倒，谓倒针刺。
异俗者，彼唯直缝故。
防外道者，有比丘直缝衣，为彼抽线使零脱故。
又下，明补衣亦刺。
四下，准决本宗。
三千威仪云：三衣揲四角。
十诵亦尔。
四分，挽角令正安揲等，又云应安钩纽，肩上揲障垢腻处。
七中。
初明揲角。
疏云：相助为力故。
又下，次明安纽揲肩。
然须揲者，为障垢腻。
疏云：数浣本衣，恐速坏故。
十诵：若粪扫衣比丘，以佛制不著割截衣入聚落，便补揲作钩栏，施缘。
佛言：即当割截，上安揲，得成受持。
十诵明文开著入。
准此贫少衣服，定开入俗。
八中。
初引缘。
聚落下，应加犯吉字助释方显。
钩栏，即条叶。
当字去呼。
十下，例开贫乏。
上句蹑上开文，下二句准例。
贫无余服，粪扫、五纳安揲分相，入聚无过。
三、明受衣法。
就中分二，对首、心念也。
初中。
四分但云三衣应受持。
若疑，应舍已更受。
有而不受吉罗，而无说文。
昔有人依僧祇法者，彼护衣与四分不同。
今依十诵。
三、明受持，对首中，用法分二。
前示四分缺文，初句立制。
若下，明再受。
疑，谓先受后忘，或复失否未了，并令舍已，更受明白。
昔下，次明古今用别，初引古。
注显不同之相。
彼律约夜分三：内宿初夜成犯；覆罪、护夏，约明相犯；离衣犯虽明相，持通夜分。
准戒疏四句简之：一、明去暗还；二、暗去明还；三、明去明还；四、暗去暗还。
次明今用。
注示取意，见上次句。
若大衣中，随条数多少而有正、从两别：大衣正有十八品，从有六品；七条正有二品，从有二十二；五条正有三品，从有二十一。
通合言之，七十二种三衣。
缦通三处，合为一也。
余如钞、疏中。
分品中。
初明大衣。
正即本位之衣。
从谓缺于本衣，用别衣当数。
正十八品者，割截、揲叶，各有九故。
从有六者，七条二品，五条三品，缦衣一品。
正从合论，则二十四品。
三衣互为正从，各二十四品，总七十二矣。
缦通三者，随用分故。
合为一者，据体同故。
义钞缺文，业疏具显。
今先受法。
应前安陀会为始。
此衣正有三品，谓割截、褶叶、揲叶也。
加下衣中。
初句示先后。
前下，合有加字。
业疏云：前令持钵，后乃持衣，仪相非便。
意以先问内衣，如名加受，便著之也。
次受郁多罗，随上披体。
后受伽梨，乍可揲襆。
钵为第二，衣服既被，方可手执。
坐具第三，最后加持，叠置肩上。
此约三衣、钵、具一时加者，乃从著法，以明次第。
或不同时，随缘不定。
此下，示品数。
加法云：大德一心念！
我比丘某甲，此衣安陀会五条衣受，一长一短割截衣持。
亦云屈褶衣持、揲叶衣持。
余同十诵。
加正衣中。
初正加割截。
亦下，例通余二。
前段注中，教揲叶法，上边须刺，下边须开，令同割截。
余同者，即指上余词出十诵故。
后注中，遮非。
揲叶尚令仿同割截。
今时割截，例皆缝合。
时开寸许，古记相传①，谓之明孔，或云明相，又号漏尘。
举世传讹，于今未省。
今按章服仪云：裁缝见叶，表其截相；今并缝合，无相可分。
是知今时不开叶相，即同下众服缦衣耳。
①古记相传，指释氏要览，彼上云：三衣叶上不刺合处，谓之明孔。
六物图云：律中天晓，谓之明相。
若论从者。
大德一心念！
我比丘某甲，此安多会二十五条衣受，四长一短割截衣持。
揲叶准同。
乃至七条，其文准用改之。
从衣中。
牒下衣名者，以名是通，随用分故。
牒上衣条数者，由体是定，如实称故。
注云乃至七条，应云此安陀会七条衣受，两长一短，截割衣持。
若缦衣者。
上明从者，据安多会为言。
若郁多罗僧、僧伽梨，并准此改革。
缦衣改名为别，今据大衣。
十诵云：大德一心念！
我比丘某甲，是缦僧伽梨，受持。
缦衣。
注中：初点前从法；缦下，正标缦法。
若中衣，云：大德一心念！
我比丘某甲，此衣郁多罗僧七条衣受，两长一短割截衣持。
揲叶准改。
若从衣中，准前改法。
若上衣者，云：此僧伽梨若干条受，若干长若干短割截衣持。
揲叶准用。
以通九品，条堤不同，随衣改之，故不定指。
不同中下二衣，少相易明。
上衣。
注中：初句例通揲叶；以下，点词中若干。
上明三衣受竟。
律制并须三说。
彼律受戒①前教言：我某甲②，此衣僧伽梨，若干条受，若割截，若未割截，是衣持。
三说。
乃至安陀会亦尔。
此未割者，是缦衣也。
若全未割截，岂得将来入受戒？
结叹中，初文。
上句结前。
律下，示数。
彼律即十诵。
恐疑未割以为衣财，故注决之。
①彼律受戒，彼律二一，明比丘受戒法中，有受衣文。
又四八，明尼受戒中，亦有受衣文，二处词句大同。
十诵卷二一·二八云：欲受具足人，初来应教次第头面一一执足礼僧。
礼僧已，教受衣。
应问此衣是汝有否？
答言：是我衣。
应教：汝效我语，我某甲，此衣僧伽梨，若干条受，若割截若未割截衣持。
湛堂云：第二第三亦尔，余衣受法具出。
②我某甲，简正云：在受前故，无比丘之称。
萨婆多云五大色者不成受，则孝僧白布袈裟等非法。
如是例之，多有黑、青、赤、黄四色，无多白者，正言如上不成。
今以凡情若受此，则一生无衣覆身，一死自负圣责，何虑无恶道分？
悲哉！
次科。
前引论文。
则下，斥非法，前斥白色。
如下，次斥四色。
人所喜著，故云多有。
白色非孝僧不用，故云无多白者。
正言，即指上论。
今下，伤叹。
苦受犹言坚执也。
一生无衣，乖法制故。
死负圣责，违教结犯故。
何虑无恶道分，定堕苦趣故。
上二句是现业，次一句即来报，下二字叹词。
今时有以布衣为丧服者。
且布衣是如来正制，三乘道标，岂意一朝反成凶服？
加以素带长垂，或复粗麻表异，或缁巾缠项，或白布兜头。
鄙俗之风，盛传于世。
法灭之相，果现于兹矣。
①黪色，六物图：今时禅众，深黪并深苍褐，皆同黑色。
说文：黪，浅青，黑色也。
②五杉集，应法师撰。
释氏要览，宋道诚述。
辅教编，宋契嵩禅师述，或曰嵩明教撰。
契嵩，字仲灵，自号潜子，藤州镡津人，宋熙宁五年六月四日寂，文集有十七卷，题镡津文集，首三卷是曰辅教编。
师存时，宋仁宗览其书，赐明教之号，故世呼明教大师矣。
要览下云：释氏之丧服，读涅槃经并诸律，并无其制。
释氏丧仪云：若受业和尚，同于父母，训育恩深，例皆三年服；若依止师，资餐法训，次于和尚，随丧服。
五杉云：师服者，皆同法服，但用布稍粗，纯染黄褐。
次明舍法。
大德一心念！
我比丘某甲，此僧伽梨是我三衣数，先受持，今舍。
余二衣同之。
一时受，一时舍，越毗尼。
舍法中。
注准僧祇者，十诵缺文故。
注羯磨云：一说便止。
所以前受不取僧祇者，以加受为持，持护既别，故须取类。
舍是弃背，彼此无乖，随用通得。
一时受舍者，谓三衣一并加也。
但得小罪，理应法成。
若尼受余二衣者。
十诵云：大姊一心念！
我比丘尼某甲，是衣厥修罗受，长四肘广二肘半，是厥修罗衣持。
三说。
是衣覆肩衣，长四肘广二肘半，是覆肩衣持。
三说。
尼法，初科又二。
初总示。
十下，列法。
厥修罗，即四分僧祇支，故云国语不同。
经音义①翻为掩腋衣，谓覆左腋，著带系右腋下，长七尺二，广四尺五。
次加覆肩，文略初二句，例上加之。
注中以上二法，并牒肘量。
当时制造多乖本式，故须改张，则事法相称。
故业疏②云：尼受二衣。
覆肩肘量，薄有所承；祇支全改③。
文虽约量，渐讹变也。
准羯磨改云：大姊一心念！
我比丘尼某甲，此僧祇支如法作，我受持。
问：此是尼衣，僧开畜不？
答：准尼戒中，尼离五衣俱提。
僧离二衣犯吉，明知得作百一受持。
但尼是制物，僧入听衣。
问：僧得著否？
答：准住法图赞，阿难容质姝好，女见生爱，故独听之。
古来僧徒，亦多著者，故图赞斥云今时侥幸而妄服者滥矣！
是也。
问：今僧为可著不？
答：虽有此斥，而不全废。
然西土袒露为礼，此方服饰成仪。
若据方土所尚，不可不著。
问：若尔今学律者，何以不著？
答：是人皆著，孰云不著？
但世人不识褊衫即是祇支、覆肩二物，故复于其上，重更覆耳。
当知褊衫右边，即是覆肩，但顺此方，缝合两袖，截领开裾，犹存本相，岂不然耶？
今有坚执重著者，应须问曰：覆肩本为露膊，故令覆之；子今内有衫袄，上有褊衫，有何露处，苦欲更覆？
有云著之生善者。
若尔，是僧须著，何独新戒？
听律之人，则须生善，余宗不著，应生不善？
况轻纱紫染，仪相嚣浮，人兴流俗之讥，教有淫女之责，尘翳释门，何善之有！
又云律学须著，要分宗途者。
且同称释氏，禀佛为师，三学齐修，威仪一制；机缘微薄，不可通弘，是故三藏分宗，三师竞化。
而云服饰标异，未之前闻。
但由不学愚痴，任情妄述。
闻义不徙，斯妄何穷！
①经音义，一七：正言僧脚差。
僧，此云掩覆；脚差，此云腋。
名掩腋衣。
律文作僧伽支，或作祇支，或作竭支，皆讹。
②业疏，记云：覆肩犹存方相，故薄所承。
祇支已作褊衫，故渐讹替。
③祇支全改，僧史略云：后魏宫人，见僧自恣，偏袒右肩，乃一施肩衣，号曰褊衫，全其两肩衿袖。
失祇支之体，自魏始也。
准此，但祇支一种，变作褊衫也。
故当时于褊衫上，犹加覆肩，号为横披，亦此意也。
问：若尔，今记等释，如何会之乎？
答：右袖虽是别物，既覆右肩，自是当覆肩衣，不欲更著，斥其重服耳。
僧祇云：当作衣覆肩，名覆肩衣，不者，越罪。
雨衣、祇支，得提罪。
尼祇支长佛四搩手①，广二搩手。
互减过，亦提。
尼五衣②者：覆肩衣，水浴衣，及三衣也。
准此部别不同。
四分令有祇支、覆肩等。
显部别中。
僧祇，初明制畜不同。
若准今宗③，不畜二衣俱提。
尼下，示祇支制量。
彼律一磔长二尺四，则计九尺六，广四尺八，与前颇异。
尼下，总列五衣。
同别可见。
①长佛四搩手，问：下听门中云僧祇支覆肩衣，长四肘，广二肘，又注羯磨下云若准僧祇支，广四肘，长二肘，相违如何？
答：僧祇本文，正约搩手，然余约肘者，或准例十诵改之欤。
然十诵云：长四肘，广二肘半。
今半肘不足者，未详其意。
四分不出肘量。
②尼五衣，僧祇两出不同，初、卷三十，受戒法中云：此是僧伽梨，此是郁多罗僧，此是安陀会，此是覆肩衣，此是雨衣。
此是我五衣，尽形寿不离宿。
次、三八，离衣戒云：若比丘尼所受者，僧伽梨、郁多罗僧、安陀会、僧祇支、雨衣，不随，波逸提。
资行：准首师意，僧祇五衣中，祇支、覆肩合为一数，更加雨衣共为五也。
故祇支、覆肩两处互出，显是一数。
若依饰宗记等，唯是梵汉异耳。
即彼云：祇支外别立覆肩衣者，误也。
正梵云僧脚欹衣。
又寄归传大同，彼云：准检梵本，无覆肩衣名，即是僧脚崎衣，此乃祇支之本号。
彼以三衣、祇支、裙，为尼五衣。
今家以祇支、覆肩为二物，乃依本宗也。
四分二七尼受法中，教授师云：妹！
此是安陀会，此是郁多罗僧，此是僧伽梨，此是僧祇支，此是覆肩衣，此是钵。
此衣钵是汝有不？
③准今宗，畜二衣缘起，本律三·二云：尼单提中云：尔时六群尼不著僧祇支入村，露胸腋乳腰带，诸居士见讥云不知惭愧，如贼女等，因制。
大尼提，比丘及下三众吉。
准之，离宿及不著入聚俱提，不畜可吉。
二、明心念法。
五分：独住比丘，三衣中须有所换易，应具仪，手执衣，心生口言：我比丘某甲，此僧伽梨若干条，今舍。
三说已，然后受所长之衣。
亦如前威仪，云：我比丘某甲，此衣僧伽梨若干条受。
余二衣同准。
心念中。
五分初示缘。
言独住者，不问村、野，但据无人。
疏云：但界无人，即开心念；虽有，非数，岂得对首？
应下，出法，初示舍法。
三说者，且依彼文。
准注羯磨，亦同一说。
然下，次出受法。
四、杂料简分三。
初、明受舍是非者。
十诵云：借衣离宿，但忏堕罪，不得舍衣。
杂料简，初门，借衣中。
不得舍者，非畜积故。
五分：诸比丘不舍先受持衣，更受余衣，成受。
先三衣说净亦得。
不舍故，吉罗。
次科。
先三衣说净者，后衣法成，前衣自失，即入净故。
不舍吉者，违制罪也。
善见：欲易三衣，无人可对，以手捉衣，自说名字者成；若不捉不说者不成。
诸受持衣，虽被穿破，不失受。
若上二衣，广边八指内，长边一搩手内穿，不失；余处穿如小指甲，失受，有横缕者不失。
安陀会，广边①四指内，长边一搩手内穿，不失；余处②穿失，补竟受持。
萨婆多：但使缘断则失受。
三中。
善见，初示缘开心念。
诸下，次辨受法失不。
八指内，谓在八指限齐之间。
搩手四指亦同。
有横缕者，谓有少丝连缀也，此约穿破明失。
下引多论据缘断明失。
二论具引，随意取用。
若准业疏，唯取后解。
疏云：以缘周相在，受持限故。
虽中间破，开补治之。
若又失受，破非意故，烦累则多。
但约缘存，摄缘即足。
①广边，简正：广边，即上下竖也，量既少，故八指即失受。
长边，谓横两头也，量既多，是以一搩手外，方可失受。
②余处，会正云：余处即中间。
善见云：若施人、贼夺，若失、罢道、作沙弥，若舍，若离宿，并名失。
四分中，若失想、道断、难缘等，失受。
具有四碍，染、隔、情、界。
失、不失，犯、不犯，并如随相及钞、疏。
四中。
初引善见。
文列七缘，兼上成八。
四分，初别举情、隔。
具下，通示四碍。
恒怀守护，不失无罪；忽尔遇缘，失法无罪；先慢不摄，失法得罪。
三断并见离衣戒，故指如上。
义钞无文。
疏即二疏。
萨婆多：三衣，虽不受持，过日无离衣罪；有坏威仪、缺衣二罪。
若本说净，今作三衣，即失本净。
又舍此衣已，更受余衣，前衣说净，不者犯长。
五中。
多论，初明不受无离。
善见离亦犯提，故注显异。
若下，次明加受失净。
①不受转净，科文。
不受者，点不受过日，无离衣罪也。
转净者，科若本净，乃至前衣说净也，谓两重展转说净故。
②不同善见，搜玄：三衣虽不加法，离宿得提。
多论不尔，故云不同也。
二、补治浣染者。
十诵云：以小段物补衣，若却刺者，不须说净、点净；若直缝者，段段须说。
不者段段得二罪。
毗尼母云：若长衣未满十日，未作净施，纳已作净，缝纳著衣上，得畜；若纳未净，缝已净衣著纳。
此名衣和合净，通二种净法。
补治中，初科。
十诵乃约刺缝以分持犯。
二罪者，不说净提，不点净吉。
母论中，初以未净缝已净者。
所依有法，摄能依故。
若下，次以已净缝未净者。
能依有法，染所依故。
上明衣和合净，彼论更有色和合净，故云通二种也。
羯磨引云：若色非法，缝著如法者，是名色和合净，更不须别净。
论文但云缝著，注令准上十诵通之。
善见：若衣欲破未穿，或一条二条，先以物补，后割却故者，不失受。
袈裟背处①欲破，当转著两边，先合刺连相著，后以刀破开，然后却刺缘，不失受。
多论缘断便失。
随情两论。
袈裟若大，减却，若小，以物裨，皆不失受。
若浣，增色、脱色、上色，皆不失受。
次科，善见中二。
初明补治不失。
欲破即补者，彼论穿破即失受故。
注中，若准多论，义须重加；言随情者，任便取用。
准前疏意，须从多论。
若浣下，次约色明不失。
增色，谓洗已鲜泽也。
脱，退也。
上，加也。
①袈裟背处，善见：问云：袈裟背处欲破，转中著两边，云何转而不失？
答曰：先取两边合刺连相著，而后以刀破背处开，然后刺缘，不失受持。
五分：衣若弊坏，听补治。
以复线却刺，亦得直缝。
十诵不开缝者。
理须时刺一针。
五分中。
复线谓双索者，下云重线亦同。
文开直缝，于义非便，故须注显。
四分①中：三衣坏，听著纳。
重线编边，随孔大小方圆补。
不得孔大以小物补，令缩小。
应及孔大小广二指大补治。
应须桄张治之。
律令早补，宜同善见。
多论：不问大小，缘不断者不失。
此言通漫②，两用无损。
四分中。
初引示。
律下，准决，初示律意。
言律令者，即蹑上文，但非明显。
故令同论，即前所引欲破未穿文也。
多下，次定失否，初举论。
此下，决判。
上句点多论，下句存善见。
①四分，律五二·九：时比丘衣坏，佛言：应补治。
不知云何补，佛言：若以线缝，若并线缝有孔处以物补。
彼孔大，以小物补。
佛言：不应尔，应及孔大小广二指补治。
若补衣时患缩，以石镇四角补。
若故缩，四角竖杙张之。
若故缩，应作桄张之。
准钞文有写倒，合作应及孔大小广二指。
②此言通漫，钞批：谓多论但缘不断不失受，此文太宽漫也。
今须依见论，穿如指甲失受；若未穿而缘断者，亦依多论失受。
故云两用无损。
四分云：缝衣患曲，以赭色土絣治。
三中。
赭，音者，赤土也。
絣，北萌反，振绳墨也。
十诵①云：衣服恒须净洁如法。
不尔则人、非人诃。
四中。
幽显俱诃者，乖威仪故。
涅槃亦云：衣服不净，法灭之相。
今时有人故著弊衣，妄称道者，内无惭耻，外失威仪，污辱吾门，何道之有？
①十诵，六三·六：诸纳衣比丘著不净污衣，诸天神金刚神不喜，亦失威德。
第三、受用擎举。
大门第三。
言受用者，谓服著也。
擎举，谓持行也。
十诵：护三衣如自皮，钵如眼目。
著大衣者，不得摙木石土草、扫地、敷卧具坐具等，不得脚蹑、敷坐卧上、衬①身著。
若入聚落，不得曳衣。
去村远揲著肩上。
近村有池汪水，洗手脚已，若无者，取草木拭尘土，然后著衣纽而入。
若逢奔车逸马，当在上风避。
若有泥、棘、道迮者，不得揩突。
门小侧身，下者曲身。
治禅病经忏重罪者，脱僧伽梨，著安陀会，供僧苦役，乃至扫塔、除粪。
经八百日满已，著僧伽梨入塔观像等。
敬护中。
十诵，初通明三衣敬护之心。
著下，别示大衣著用方法有四。
初制作务；不得脚蹑下，次制污触；若入下，三、明入聚；若逢下，四、明回避。
摙，力展反，谓担运也。
坐具，谓床凳、坐耨等。
坛经明阿难结集时，迦叶尊者披僧伽梨，捉尼师坛，至阿难前，敷尼师坛礼阿难等。
斯为明据，幸无疑焉。
曳，谓拖曳。
上风避者，恐尘坌故。
泥棘谓泥涂、棘刺。
治禅病经，即明大衣不许作务此经开忏重苦役。
观像，即化教中取相忏也。
①儭，与衬音通，故借。
十诵：所行之处，与衣钵俱，无所顾恋，犹如飞鸟。
若不持三衣入聚落俗人处，犯罪。
僧祇亦云：比丘三衣钵、尼五衣钵须常随身，违者出界结罪，除病；当敬三衣如塔想。
五分：三衣谨护，如身薄皮，常须随身。
如鸟毛羽，飞走相随。
四分：行则知时，非时不行。
所行之处，与衣钵俱，犹如飞鸟，羽翮相随。
诸部并制随身。
今时但护离宿，不应教矣。
二中。
初引诸文。
多举鸟羽以喻常随。
四分行知时等者，谓出处合宜也。
翮，胡革反，鸟翼也。
诸下，结劝。
今时希有护宿，何况常随？
多有毕生身无法服。
是则末世护宿，犹为胜矣。
但内无净信，慢法轻衣。
真出家儿，愿遵圣训。
问：必不随身，为有何过？
答：如上十、祇，并云犯罪，应得吉罗。
明了论：受功德衣，著一披一，得入聚落，留一衣。
四分·衣法中：有五缘留僧伽梨：若有恐怖若疑怖；二、若雨，若疑当雨；三、经营僧伽梨；四、若浣染；五、若深藏举。
入聚落必须著割截衣。
十诵：若纳衣施钩阑，当割截入村聚。
僧祇：得借著大衣入俗。
五百问云：不能著大衣入聚落，但持著肩上行者，不犯。
三中，初科。
前引二文明开。
了论著一即五条，披一即七条，留一即大衣。
四分疑怖者，疑有恐怖故。
入聚下，次引三文以明制法。
今入聚不著，步步违制。
僧祇：若著脱三衣，必须取衣近身，然后脱著之。
不得脱园中衣，著一内衣①，求入聚落衣。
应先求入聚落衣自近，脱园中衣举已，然后著入聚落衣。
从聚落出已，应取园中衣自近，抖擞入聚落衣著常处，后著园中衣。
著内衣法。
不得脱入聚落内衣已，方求觅园中内衣。
脱园中内衣，著入聚落内衣亦尔。
亦不得先著入聚落内衣，于下挽出园中内衣。
先著园中内衣，不得挽聚落内衣出。
应从一边著，一边出之，不著者擗揲举之。
因风吹衣落，制入聚者必带纽行。
若无，用针缀。
无针者下至手捉。
若衣无纽，随入家家得越心悔；有而不著，越毗尼。
披衣时当通肩披著，纽齐两角。
左手捉时，不得手中出角头如羊耳。
次科。
僧祇，初明脱著法。
因下，二、明带纽。
披下，三、明齐整。
初文又二，前明著三衣法，后明著内衣。
初中上三句总示三衣。
彼明比丘畜二副三衣，一副入聚落著，一副在寺内著，是以三衣并有入聚落衣及园中衣。
不得下，别示大衣，初明入聚脱旧著新法。
园中衣，即寺内所著大衣也。
自近，自犹在也。
从下，次明出聚脱新著旧法。
出彼第三十五卷。
彼具明大衣已，余二衣准同，今文略之。
注字释疑，恐将园中衣为五条故。
后内衣中，出入二事，亦同上说。
文中，初遮非法。
前制出入，先求后脱；后制重著抽挽。
应下，示如法。
带纽行者，准似钩纽，不缀衣上，未详西土如何用之。
①内衣，即涅槃僧也。
五分亦得四揲大衣枕之，中含①多处文云枕大衣，卧七条中，婆沙中亦尔。
四中。
谓五条身著，七条敷床上，大衣作枕，故云卧七条中。
今恐损污，但著五条，卧坐具上，七条、大衣，褶揲头所。
①中含，八云：四褺忧多罗僧，敷著床上，襞僧伽梨作枕。
往往而有。
三千威仪经：不著泥洹僧，不得著僧祇支。
如是重重，乃至最上著僧伽梨。
五中。
如是重重者，应云不著祇支，不得著安陀会等。
注云重著，亦观时缘，非谓常尔。
五分律云：比丘反著衣入村，人见不喜，诃云：与不割截衣无异。
世尊诃责结罪。
若出村入村，为草木钩衣破裂，风雨尘土污坌入叶中，日暴坏色鸟污者，听为护衣故，聚落外反著之。
若衣下易坏，听颠倒著，衣上下安钩纽及带。
雨时不应倒著。
四分反著衣同之。
六中。
五分，前明反著，初缘起。
世尊下，立制。
若出下，开缘。
若衣下，后明倒著。
四分大同，故略不引。
舍利弗问经初听偏袒者，谓执事恭敬故；后听通肩披衣，示福田相故。
律中，至佛前、上座前方偏袒也。
经中，通肩披衣，五百世中入铁甲地狱。
七中。
引经示褊袒通肩之意。
律中，佛、上座前方袒，可验余时通披。
经中，未详何经，谓对佛、僧不恭敬故。
三千威仪：若无塔寺，无比丘僧，有盗贼处，国君不乐道，到彼国不著三衣者，得；若三衣在下，身在高处坐，不得。
八中。
初明遇难暂开不著。
准知无难，不暂离身。
彼有四事，到彼国不著，如文所列，但略去标数耳。
若下，制敬护。
决正①二部律论：著大衣者，入村见师僧、上座、别人，不得礼。
由敬处尊。
当自陈意。
九中。
不礼皆据对别，不约对僧。
注出所以。
敬处尊者，即指大衣。
恐彼不知，故须陈意。
应云：某甲身著大衣，不得设礼。
①决正，钞批：决正二部律论者，此论解僧尼二部律故。
三千威仪云：著三衣，不得向佛塔、上座、三师①，亦莫背；不得口衔及两手奋。
鼻奈耶云：不得垂三衣前角。
注云：不挑著肩上，而垂臂肘前。
十中。
初明著时，或对佛僧，不得向背，理应侧身，要须屏处。
口衔手奋，恐污损故。
毗奈耶中注云象鼻，即犯众学不齐整戒，文注显然。
今皆垂肘，岂知步步越仪犯吉。
今准感通传，天人所示，凡经四制。
世多迷执，略为引之。
彼云：元佛初度五人，爰及迦叶兄弟，并制袈裟左臂，坐具在袈裟下；西土王臣，皆披白㲲，搭左肩上，故佛制衣角居臂异俗。
后徒侣渐多，年少比丘，仪容端美，入城乞食，多为女爱，由是制衣角在肩。
后为风飘，听以尼师坛镇之。
后有比丘为外道难言：袈裟既为可贵，有大威灵，岂得以所坐之布而居其上？
比丘不能答，以事白佛。
由此，佛制还以衣角居于左臂，坐具还在衣下。
于后比丘著衣不齐整，外道讥言状如淫女，犹如象鼻。
由此，始制上安钩纽，令以衣角达于左臂，置于腋下，不得令垂，如上过也。
今须准此，乍可挑著左肩。
若垂臂肘，定判非法，步步结罪。
旧云今在左臂为正，但不得垂尖角者，非也。
①三师，和尚、羯磨、教授。
五百问云：无中衣时，得著大衣上讲、礼拜。
小衣不近身、净洁者，无七条者，五条亦得入众食、礼拜等。
不著三衣受食，犯堕。
借人三衣著，不得出界经宿，界内不限日数。
十诵亦云：不著袈裟食者，得罪。
不云三衣。
十一中。
五百问三段，初、明互著。
无中衣者，谓阙七条。
大衣本非入众，阙故开之。
小衣即五条净者，亦开入众。
准此若阙大衣，下二应开入聚；若阙下衣，大衣不许作务，七条应得。
注中，以道行中多著下衣，或有见塔而设礼者，论中无衣暂开，故知常途不许。
今时入塔礼诵，多不易衣，熏触灵仪，更增慢业，识者诫之。
次、明受食，制须法衣。
三、明借衣，制须在界。
下引十诵，决上论文，似制三衣重著受食，或局受持。
袈裟语通，随著一事，或复余长，皆无有过。
言得罪者，准犯吉罗。
五分，得新衣，令有德人暂著，得福。
僧祇，得乞小片衣与俗人禳灾。
杂含，佛令取阿难郁多罗僧，与婆四吒女著。
贤愚经，师子敬著袈裟人，故成佛。
十二中。
五分、僧祇并谓法随人胜。
杂含显著故得道，贤愚明敬故成佛。
杂含云：此女有七子，六子相续命终，念子发狂，裸形被发至佛所，遂得本心，惭愧蹲坐。
佛令阿难取郁多罗僧与著已，为说法生信。
后第七子又终，都不悲泣。
化夫与己投佛出家，得阿罗汉。
贤愚云：有一师子名坚誓，躯体金色，不害群生。
时猎师剃发著袈裟，内佩弓箭，见彼师子，念言：我今大利，取皮上王。
时师子睡，猎师以毒箭射之。
师子惊觉，即欲驰害。
见著袈裟，念言此人不久必得解脱，遂忍毒而死。
乃至佛言：师子者，我身是。
猎师者，提婆是。
二、明作法摄衣界。
其自然摄衣界十五种不同，如随相中。
此但明加羯磨者，大义如钞、别疏。
二、摄衣界中。
持衣约处，以明离护。
处虽多种，总归有二：一者，依自然护衣，本宗他部共十五相，摄处斯尽，如前三十离衣戒辨。
二、依作法摄衣，唯有一种，即今所明。
古今废立，委在业疏·诸界篇中，今此直示正义。
指如别疏，义钞无文。
今略明之。
一切大界，凡有三种。
若界大，无伽蓝，但有住舍，此须结之。
谓僧院外势分内，得护衣；势外界内，不免失衣。
二、界与伽蓝等，及界小于伽蓝，此二不须结：结竟，院外势分内，反成失衣故也。
次料拣须否中。
初总标。
若下，别示，前明无蓝须结，初示相判定。
由本不结，但随住舍，难护易离。
今若结之，遍界通护，故结有益。
注羯磨作界宽蓝狭，与此事别义同。
故知须结，则通两相。
谓下，出不结之患。
僧院即上住舍。
势分内者，一切自然衣界之外，各有十三步势分。
二下，次明余二不须。
蓝界等者，尚不须结，况界小乎！
借令大界出蓝十三步许，结亦徒然。
结竟下，示加结之过。
二相俱有，院外失衣；界小于蓝，院内亦失。
诸家立法不同，有立无村结法者。
今解：不问有无，并须结之，以结除其妨难故。
若有村者，现除悬结。
若无村者，现结悬除。
以先结成故。
直由染碍、情碍、隔碍、界碍故失衣，不由①村来去便令衣界增减也。
立法中，初科。
上二句标古法，上句通示诸家。
此由羯磨文牒除村，故生异执。
准疏，凡有二解。
初师②云：有村须除，无村不须，何得雷同③，俱须除也？
第二师云：有村结者，现除悬不结。
后村移出，不合摄衣。
无村结者，现结悬除。
村来不摄，村去还会。
下句别指④初解。
彼谓除体据现无村，则于羯磨词中除去除村等语，故云无村结法。
今下，立今义分三。
初、通立。
上二句明结法俱通，下一句明牒除所以。
若下，二、别显。
现谓即今，悬谓拟后。
羯磨缘云结不失衣界，此即结也；除村村外，即是除也。
有村即除，故云现除。
然其村处，虽不摄衣，不妨通结，拟后村去，故云悬结。
无村即遍，故云现结。
虽现无村，拟后村至，不得通摄，故云悬除。
注释可见。
下注村有二字写倒。
以下，三、双释，上句明结遍。
以虽有村，不碍法故。
直下，显除通。
以除缘难，不除体故。
①不由，谓村来衣界不减，村去衣界不增；但缘碍去来而已，衣界未曾展缩。
村但是缘碍，非阙界体。
②初师，疏，除也下续云：如律文中，无事有法，非法、不成，无村加有，义同此也。
③雷同，济缘云：雷声普遍，故云雷同，言其不简。
语出曲礼。
④下句别指，下句者，有立无村结法句也。
通释：若指第二师，文似契当。
谓第二师解意云：若有村，现除悬不结，一向无法；若无村，现结悬除，唯无村结法成就，故云无村结法。
今师不尔，有无俱结法成就。
若依初师，文似违远。
问云：何记云初解乎？
答：钞云无村结法者，约羯磨词句，谓无村则唱结不失衣界，除除村等句，故云无村结法。
此是定义。
五分等律明文，任情量取。
萨婆多中，所以除者，五义：一、聚落不定，衣界是定；二、为除诽谤；为除斗诤；为护梵行等。
四分中，初结衣界，界有村住，后因有事，方言除之。
次科。
初句结断。
一者，理通，如上所述；二者，有据，如下所引。
不存旧解，故云定义。
五分下，证有无通结。
十诵、多论并同，故云等也。
五分云：若本无村，结不失衣界竟，村后入①者，不须更结，先已结故；若本有村，结衣界已，村移出界，即此空处有不失衣界。
是非既显，犹恐执迷，故云任情量取。
量谓评量。
萨下，证除缘碍。
初引多论五义。
初云聚落不定，谓迁徙散落，不止一处。
衣界定者，谓作法、自然，分齐不可乱故。
次义如四分缘起。
三、除诤者，或入聚会衣，容生忌故。
四、护梵行，等取第五，为除嫌疑，此二可解。
次引本制缘。
律因比丘置衣在村，脱著时形露，以事白佛，因制除村。
①村后入，准记注，文意云：后村入住，不得置衣，缘难故；村住竟还出，不须更结，最先结法故存故。
加法。
大德僧听！
此处同一住处，同一说戒。
若僧时到，僧忍听。
结不失衣界，除村、村外界。
白如是。
大德僧听！
此处同一住处，同一说戒，今僧结不失衣界，除村、村外界。
谁诸长老忍僧于此处同一住处，同一说戒，结不失衣界，除村、村外界者默然，谁不忍者说。
僧已忍此处同一住处，同一说戒，结不失衣界，除村、村外界竟。
僧忍默然故，是事如是持。
加结中。
除村谓村界分齐，村外界即村外势分。
解衣界法。
律云：应先解衣界，后解大界。
十诵先解大界，衣界亦失故。
文云：大德僧听！
此住处同一住处，同一说戒。
若僧时到，僧忍听。
今解不失衣界。
白如是。
大德僧听！
此住处同一住处，同一说戒，解不失衣界。
谁诸长老忍僧同一住处，同一说戒，解不失衣界者默然，谁不忍者说。
僧已忍同一住处，同一说戒，解不失衣界竟。
僧忍默然故，是事如是持。
解法。
注中，初引本律，次第解者。
疏云：法仪伦式，前后有据，不可乱也。
以结时，先僧，次衣，后食；解则反之为次。
后引十诵明随失者。
疏云：衣法假本，本失末亡；而非正则，乱伦获罪。
四分律行事钞资持记卷第三十四分律行事钞资持记卷第三十一宋余杭沙门元照撰记二、明坐具者。
坐具中。
梵云尼师坛，此翻随坐衣。
四分：为身，为衣，为卧具，故制。
长佛二搩咤革反。
谓展大拇指与中指相去也。
此字应法搩字，扌边桀也。
足边桀者，此𨃥字也，痴革反。
谓足一举为𨃥，二举为步。
二义各别手，广一搩手半。
广长更增半搩手。
制意中，初显意。
为身者，恐坐地上有所损故；次为衣者，恐无所藉，三衣易坏故；为卧具者，恐身不净①，污僧床榻②故。
长下，示量。
注中，前示正体。
应法谓合字书。
若准戒疏③，从石为正，即训张也。
足下，点非。
佛一搩长二尺，二搩即四尺，广搩半即三尺，是本制量。
更增者，律因迦留陀夷身大，对佛说之，即听广长各增半搩。
戒疏云：更增者，开缘也，还从本制，限外别开。
①恐身不净，按四分、十诵等过量坐具戒，诸比丘梦中失不净，污僧卧具，佛见已，听以坐具敷卧具上。
②榻，汇云：音塔，床狭而长者。
③戒疏，无主房戒云：磔谓张磔，可从石也。
今有从手从足，俗字耳。
诸部论搩①不定。
今依五分，佛一搩手长二尺。
准唐尺者，则一尺六寸七分强②。
此用二尺为搩手，准姬周尺也。
此通阴阳③，诸国常准不改。
但随流俗，则不定量。
明了论云人长八尺，佛则倍之，丈六是也。
定搩量中。
初指诸部不定。
具如随相·无主房中。
此但撮略彼文，对之可见。
今下，示今所取。
周尺一尺二寸，为唐一尺；七寸二分为六寸；所余八分，为唐七分不啻，故云强也。
唐令及五六种尺等，并如释相房戒委辨。
①诸部论搩，谓僧祇及了论，佛一搩手二尺四寸；多论，凡人一肘半等。
今依五分，二尺也。
无主房，钞云：分量不定者，由翻经有南北二国，三藏生处不同。
②七分强，简正：宝云：且姬周一尺二寸，为唐一尺。
更将周七寸二分，为唐六寸。
又将周七分二厘，为唐六分。
更有周八厘在。
总计唐家一尺六寸六分，更有周八厘，即唐家七分弱。
合是弱字，钞作强字者，抄写错耳。
亦不合作强解。
③此通阴阳，谓从阴阳开辟已来，轮王古法也，随相篇云：通古共遵，百王不易，此即阎浮通用，岂止姬周古法。
④有五六种，南吴、姬周、唐、山东、潞州罗柯尺也，如随相篇记。
十诵云：新者二重，故者四重。
伽论①亦同。
僧祇云：不得趣尔厌课，持小故㲲作敷具。
当二重作，若钦跋罗一重，劫贝二重。
不得屈头量，缩量，水洒量，欲令干已长大者，成便犯堕，受用越毗尼。
鼻奈耶②云：新尼师坛，故者缘四边，以乱其色。
若作者，应安缘。
五分：须揲四角，不揲则已。
四分云：若减量作，若叠作两重，并得。
次科。
十诵、伽论，新故重数，制同三衣。
僧祇，厌课谓不已而为。
钦跋罗，毛毡③之类，粗厚故不可复。
屈头，谓转尺头也。
缩量谓不预桄张也。
水洒，意令退缩也。
鼻奈耶，乱谓参乱，即四分④云，为坏色故。
不揲则已，已，止也，谓揲不揲两皆得耳。
四分，叠两重者，谓得过量者，褶而刺之。
注意⑤可见。
①伽论，彼云：不得用小片物作尼师坛。
②鼻奈耶，彼云：若比丘新作坐具，取故者缘，缘四边以乱其色。
若不取故缘缘四边者，舍堕。
若准此文，用别布段，安于四边也。
③毡，行宗一一·六三：毡是兽毛，亦即生分，然是剪剃，非害命故。
④四分，卷八云：纵横一搩手贴著新者上，坏色故。
⑤注意，钞批：立谓：释上文也。
谓本合二重作，故言二重为本。
今既单作，又阔大故，揲令两重，则无犯也。
十诵：不应受单尼师坛。
离宿，吉罗。
摩得伽云：离宿不须舍堕，非佛制故。
亦不应离宿。
三中。
十诵，不得单者，本为藉身，制必厚重。
离宿吉者，一物常随，离希非重。
伽论，非佛制者，谓舍堕中无此戒故。
不应但吉，亦不失受。
僧祇云：更增者，二重、三重，对头却刺；互减互过，皆波逸提。
诸律增者，于缘外增之。
四中，初科三段。
僧祇明增量，初示增法。
二三重者，并随本物。
对头谓两缘相斗。
下制限量，止得一尺。
互过减者，长过广减，广过长减，俱过可知，俱减无过。
诸下，通指余部增法皆同。
四分·七百结集①中，得畜不截坐具。
准益缕②之相，不截不犯；过量坐具，不截而畜，亦应无罪。
此应久废，今往往重兴，则用跋阇妄法也。
十诵作不益缕边尼师坛净，伽论言不接头者，堕。
次科三段。
初引缘示妄。
以佛灭百年，毗舍离国跋阇子比丘擅行十事，有耶舍伽那子比丘，向诸俗众说为非法。
跋阇子言：汝先骂僧，见罪否？
伽那答言：我不骂僧。
跋阇与众便与作举。
伽那乃求离婆多为伴，遍阎浮境，集七百罗汉，同会证定，重集法藏，故以为名。
畜不截坐具，即十事之一。
准下，次约义显非，上二句牒彼所执。
益缕即是增量，十诵戒本名为益缕，谓加缕线从边织增故。
彼谓但取增量之相，不须截断。
下三句彰其非理。
九十中制过量犯提，今既不截，正犯过量，引彼质此，颇彰非法。
注十事者，古记错引，妄释非一，今尽依律正文，具引示之：一、应两指抄食；二、得聚落间；三、得寺内；四、后听可③；五、常法彼谓比丘作事，当观三藏法律。
若不观法律，违反于法，已作未作，皆不应作；若观法律，不违本法，已作未作，应作。
如俭开八事④，不违法律，亦得常开，故云常法；六、得和；七、得与盐共宿；八、得饮阇楼罗酒；九、得畜不割截坐具；十、得受金银。
彼谓十事是清净法，是佛所听，说以化人，因重结集。
此下，斥世妄行。
彼时已断，故云久废。
十诵下，三、据文定犯。
十诵不益缕净者，即跋阇子计为清净故。
下引犯相，决上非法。
伽论即解十诵。
注中判犯，并犯九十过量戒故。
①七百结集，四分律，初三十卷，僧尼戒本；次二十三卷，二十犍度；次一卷，五百、七百结集；后六卷，调部毗尼及毗尼增一。
共六十卷。
五百、七百二结集，具明缘起及结集相。
十诵问诸犍度法中，略点五百、七百二结集时代，而缘起等事，都不明之。
②益缕，十诵一八云：若比丘，欲作尼师坛，当应量作。
是中量者，长佛二搩手，广一搩手半，及缕边益一搩手。
过是作者，波逸提。
③听可，济缘云：听可，即欲之异名耳。
④俭开八事，此记主加释也，律文不出焉。
俭开八事如四药篇中。
如法者，准初量已，截断，施缘。
若坐时，膝在地上者，依增量一头一边接裨之。
此是定教正文。
正法中三。
初句标示。
准下，出法。
上二句，令先依本制。
准初量者，即齐长四，广三之内。
余衣过量犹通，坐具尺数，最须审悉。
微过犯戒，作可减小。
截断者，遮通量之非。
施缘，谓刺合边缘，一切成已。
若下，次教增法。
先令坐试，意彰须否，必可容身，不须增矣。
依上②增量，即长五广四。
头谓长头，边即广边，各增一尺。
应须二缘，斗头连刺。
且迦留减佛四指，身躯极大，尚止于增量而已。
今时报劣，鲜过六尺，坚执增广，反斥初制，不唯愚暗，加复我人。
细读斯文，早希悛革。
又准三十，当须揲故。
纵广二尺，坏其新好。
此下，结告。
定教则千圣不易，正文乃三藏所传。
犹恐不遵，复加注勉，大慈深切，愚者宁知。
①缘谓边际，此注，古来为难解文。
愚按，此段别释钞截断施缘一句，恐人或谓此明增量故注文。
缘谓边际者，明是本制之中边缘，非谓四围揲者，简非增量。
作时不须截揲者，谓纵依增量，初作时不须预截揲，先但依本量；一切成已，若坐时膝在地上者，其时方依增法四围裨之也。
②依上，似牒释。
准本文，依下脱上字乎？
依六物所引文，又无依字也。
萨婆多：佛在时，比丘不卧者多，故小。
后开益缕际，从织边，唯一头更益一搩手。
令比丘卧僧卧具。
今时有戒本一搩者，此是十诵律；四分有者，错用故。
准论，凡长小尺①六尺、广三尺，僧卧具②八尺、四尺。
四分明坐具法异。
不须用之，但用增法。
四中。
初引他部别缘。
多论即解十诵。
彼律长增一搩，广则不增。
论家欲显增长之意，故云令卧等，则与四分开缘全异。
益即是增，际谓边际。
注中，初辨戒文。
准下，次示尺数。
四分下，次准今宗拣异。
上句指本宗，如上所明，其异有二：一者，但增半搩；二者，长广各增。
下二句拣他部。
今宗四分，不可依彼，故云不须用之。
然从织边益缕，可证截断后裨，故云但用增法。
注中恐有欲畜，故复示之。
①小尺，资行云周尺也。
②僧卧具，僧字恐写误欤，宜作增。
又八尺四尺之四字，转写误欤，须作三。
记云：广不增故。
僧祇：坐具者，此是随坐衣，不得净施及取薪草、盛巨磨，唯得敷坐。
善见云：须受持，不合净施。
不出其文。
义加云：大德一心念！
我比丘某甲，此尼师坛应量作，今受持。
三说。
若破坏，须换易者，当舍之。
文同受法，改下云今舍也。
受舍中。
初明受法。
僧祇，初示名。
不下，制受。
及下，显用。
善见制受，理必须法。
义下，正加法。
文准钵法，故注示之，持用离犯皆无异故。
若下，次明舍法。
止用舍字替受持字耳。
僧祇：得敷坐。
在道行，得长叠、中叠，著衣囊上，左肩上担。
若至坐处，当敷而坐。
若置本处，当中掩之，后徐舒而坐。
凡坐法，应先手按，然后乃坐。
贤愚经：舍利弗以尼师坛著左肩上，入众，降邪道。
鼻奈耶多文，著肩上，入山坐禅。
今在左臂，定是非法。
持用中。
初明用法，僧祇初句总示。
在下，别显，初明道中用。
长叠谓竖为四褶，中叠谓横半褶之。
若置下，次明寺中用。
本处即常所坐床。
令中掩者，未坐恐尘污故。
后徐舒者，坐时复展故。
凡下，因示坐法。
因外道试比丘，床倒形露，故制。
贤愚下，次明持法。
经、律并著肩上，前引僧祇亦然。
下斥非法，乃据废前。
准感通传，外道难破，还置左臂，今须依传。
三、漉水袋法。
物虽轻小①，所为极大，出家慈济，厥意在此。
今上品高行，尚饮用虫水，况诸不肖，焉可言哉！
故律中，为重虫命，偏制饮用二戒。
由事常现有，用者多、数故也。
余缘如随相中。
今故抽现重明，准佛意也。
漉袋中，制意为二。
初叙意。
出家之人，修慈为本。
慈名与乐，无杀为先。
物类虽微，保命无异。
此乃行慈之具，济物之缘。
大行由是而生，至道因兹而克。
同俦负识，勿以为轻。
厥意在此，谓制畜之意，在于慈济。
今下，指非。
故下，引诫。
余多单制，虫水两分，故云偏也。
余下，生起。
上句指前，下二句示重意。
准佛意者，佛制二戒，为重虫命，今钞重明，其意亦尔。
①物虽轻小，准记文物类虽微之言，物者似指虫命。
然准次句，文不连贯。
今按初句，指漉袋也。
下文云不加受者，轻小物故。
次句述制畜意，记文所谓行慈之具，济物之缘，大行由是而生等，故云所为极大。
萨婆多：欲作住处，先看水中有虫不。
有者，作余井；犹有，舍去。
凡用水法，应清净者，如法漉水置一器中，足一日用。
取上细㲲①一肘作囊，令持戒审悉者漉水竟，著净器中。
向日谛视看，故有者，如前说。
僧祇：虫太细者，三重漉囊；犹有虫者，更造井；谛视有虫者，舍去。
次科。
多论中，初明求处法。
凡下，次明用水法。
细㲲，今须密绢。
持戒者，即简破戒，轻物命故。
审悉者，于持戒中，复简轻躁。
故有如前者，即作余井舍去等。
僧祇，虫太细者，据漉囊所得；若论天眼所见，何由可尽？
①㲲，中含十五音释：㲲，毛布也。
四分：作漉水袋如杓形，若三角；若作宏椁，若作漉瓶。
若患细虫出，听安沙囊中，漉讫还著水中。
不得无漉袋行半由旬；无者，以僧伽梨角漉。
三中。
杓形者，今多用铜、铁、竹、木作圆捲①，施柄者是。
三角亦然，但形异耳。
宏椁者，以木为筐，有同药罗之类。
安沙囊中，谓以细沙置于囊底，然后漉之。
半由旬，二十里。
注中，覆字入呼，注上还水。
以囊内秽外净，当覆转洗之。
①捲，可作棬，音圈，屈木盂；又居媛切，拘牛鼻也；或可作圈，巨卷切，权上声，养畜之闲。
汉有虎圈，今借音耳。
此国多用绢作者。
余亲取已漉竟，水内黑色器中，微小细虫无数，同水尘量。
故涅槃①有言：尘耶？
虫耶？
此言信也。
后取致练作袋，漉之方尽。
故明此者，由生命处重，无益自他，性戒无忏②，终须酬报。
四中。
初叙亲行。
水尘者，杂心论云七极微成一阿耨尘，彼是细色，唯天眼及菩萨、轮王见。
七阿耨为铜上尘，七铜上尘为一水上尘，七水上尘为一兔毫尘等。
致练，即坚密熟绢。
故下，次明述意。
无益自他者，已成杀业，他遭残害。
性戒无忏，业不亡故。
①涅槃，北本八：如持戒比丘，观无虫水而见虫相，即作此念：此中动者，为是虫耶？
是尘土耶？
久视不已。
②性戒无忏，忏篇二九·三六：大论云：戒律虽微细，忏则清净。
犯十善戒，虽忏，三恶道罪不除。
如比丘杀畜，罪报犹在。
记云：提罪虽灭，业道犹存。
今不肖之夫，见执漉袋者，言律学唯在于漉袋。
然不知所为处深，损生妨道者，犹不畜漉袋，纵畜而不用，虽用而不泻虫，虽泻而损虫命。
且在杀生一戒，尚不能遵奉，余之威仪、见、命，常没其中。
五中。
初、叙谤。
彼谓小事，故特指此薄于律学。
然下，责非。
愚教，故不知所为处深；无慈，故不知损物；不思出离，故不知妨道。
初、斥不畜；纵下，次、斥不用；虽下，三、斥不护。
然漉水一法，极为微细，人虽行之，鲜能免过。
教诫仪中，文极详委，寻之。
且下，伤叹。
律中四事：破戒，破威仪，破正见，破正命。
戒相粗显，余三微细，粗者尚破，余三叵言，故云常没其中。
二、明听门分四：初、百一诸长，二、粪扫衣，三、檀越施，四、亡人物。
听门中。
前之六物，通被三根。
此门四科，初对中、下。
次局上根：若据四依，名为本制；望非定约，用、舍由人，故归听摄。
受施、分物，通三可知。
初中分二：谓百一供身，令受持之；长物及余，令说净畜。
初门，总分中。
百一①供身，谓时须要用者，加受、忆识，二俱通许。
异前必受，故云令也。
长物局衣，更收钱谷等物，故云及余也。
①百一，听受，亦须加法；若但忆识，不加亦许，故云二俱通许也。
初中。
萨婆多云：百一物各得畜一。
百一之外①，皆是长物。
若似宝②，入百一物数，不须说净。
余者，一切器与非器，一外皆应作净。
百一中，初科。
初通示名体。
若下，别简。
似宝不得自畜。
除行须之具，即得畜用，如水精、伪珠、铜铁等物。
如随相·三十中具明。
①百一之外，搜玄八云：百一之外皆是长物者，谓对百一得此长名，非谓百一之人更开说净也。
②似宝，似宝说净辩：萨婆多论五云：若似宝器入百一物数，不须作净；若不入百一物数，一切器与非器，皆应说净。
百一物各得畜一，百一之外皆是长物也。
依准此文，似对同法而作净法。
然二衣篇注云：谓施俗人。
又曰：二宝俗施主，亦须十日内更请。
记云：二宝者，即真、似也。
依此高判，对俗作净，居然不疑，定有深意，可但仰信耳。
若不净施，有畜宝罪。
多论云：畜，得突吉罗。
又云：若似宝，除百一物数，一切应舍与同心净人，作突吉罗忏。
明文粲然，何默止焉？
说净词句，应准真宝，并不应物对俗人故，况钞文云如前说净乎？
末学岂可拟议哉。
于时享保二年，皇纪丁酉春孟，正月十四日陵余寒笔，宝田通玄撰。
湛堂引。
僧祇：我弟子著三衣足遮寒苦。
若性不忍寒者，弊故衣随意重著。
五分①云：三衣、儭身衣、被衣、雨浴衣、覆疮衣、蚊厨②、敷经行处衣、障壁③虱衣、单覆衣、护髀、护踝、护腨、护头衣、拭身巾、拭手巾、拭面巾、针线囊、钵囊、革屣囊，如此诸衣，若似衣，皆应受持。
下文听畜针三口。
开许中。
僧祇通示所开，不唯百一，义通余长。
五分，三衣即是本制，同受持故，相从列之。
髀，左右股也。
踝，足跟旁骨。
，市兖反，亦作腨④，脚腨肠也。
如下，结示。
诸衣即前多种，似衣即后巾、囊等。
①五分，卷二〇。
②厨，五分本文作幮，同音释云：幮，幔也。
③障壁，会正云：北地多有虱，以物障之。
④腨，音善，腓肠，即足肚。
灵枢经：上踝五寸，别入腨肠。
十诵：诸如法所用衣，僧祇支、泥洹僧，是衣名作波利迦罗①衣。
云何受？
应言：是波利迦罗衣，我受用故。
受法中，初科。
前示通名。
云下，次出受法。
某色即牒衣目。
亦合先云大德一心念！
我某甲，是僧祇支，方接余文。
后注中，上六字是彼文；下五字，即钞家点示，恐谓五众互相对故。
①波利迦罗，业疏四上。
简正：波利迦罗，即百一通名，此云助身衣也。
善见：三衣、雨衣、尼师坛等，皆须受持，不合说净。
虽穿破不失受。
应道其名字。
手巾得畜二，杂衣随多少，余衣唯得受持一，不得多。
十诵，七种衣不作净施：三衣、坐具、雨衣、覆疮衣六，七、及百一供身具。
萨婆多云：百一物中，三衣、钵必须受持。
自外若受则可，不受无过。
沙弥畜上下二衣，并畜泥洹僧、僧竭支、富罗①，随身所著，各得畜一。
自外一切，尽是长财。
除钱、谷米，一切长衣，十日内同大僧法，唯舍作吉罗悔为异。
次科。
初明受持。
虽穿不失者，三衣有失、不失，雨衣已下，一向不失。
道名字者，法中别牒也。
手下，次简多少。
手巾二者，拟更换故。
杂衣，似针线、囊襆之类。
余衣即雨衣、坐具等。
十诵七衣，三衣为三，上六不系百一，故以六字结之。
婆论中，衣钵制受，违则有过。
百一听受，亦须加法，故云则可。
若但忆识，不加亦许，故云无过。
沙弥中，初示制衣。
并下，即百一。
自下，即余长。
除钱、谷者，施俗众故。
①富罗，亦靴之类。
又济缘云：即是皮履。
名义云：富罗，正言复罗，译云短靿靴。
次明长衣法分二：初明长相，后开说净。
初中。
鼻奈耶云：长衣者，一日成故。
次明长衣，服饰中，初科。
彼云：大衣五日成，七条四日成，五条二日成，长衣一日成。
若据通论，但使受持之外，俱名为长。
今此且对受持，欲明长衣是余小物，故约一日可成，非谓不通大小。
僧祇支法。
四分：应系僧祇支入聚落，若安带，若缝之。
得上狭下广衣，当用作僧祇支。
十诵：因入聚落露胸臆，著僧祇支。
风吹落，应著带，不者，吉罗。
五分：不著祇支入聚落，吉罗。
僧祇①：祇支、覆肩衣，长四肘，广二肘，如是受持。
准此衣相，犹有覆肩之量。
今时所著者，同律上狭下广，此乃后魏②中有师改法裁缝之，又出疏解广明。
祇支中。
注文翻名，即据下律文，从相为名。
前翻掩腋，颇得其实。
四分下，引示。
初引三律明制法，后引僧祇示制量。
注中，上明本相，下示后改。
后魏即元魏。
今时褊衫，又复变也。
疏解，其文已亡。
①僧祇，疑是十诵文乎？
彼四八·三有祇支覆肩受持文，况肘量相应乎。
祇律不以覆肩为五衣，而加水浴衣，且祇律三八·三出祇支量云：长四修伽陀磔手，广二修伽陀磔手。
又卷三〇尼受法中除祇支，加覆肩、水浴，以为五云。
若准此文，彼律二物合为一物。
若尔，今文非祇律，明矣。
②后魏，搜玄云：立谓，光统律师裁缝而作，出疏十纸，解造衣方法，不依祇肘量，但依四分上狭下广而作，然亦得受持。
受持时牒名，但言如法作，不得牒肘量大小也。
涅槃僧法。
僧祇：佛于僧前自著内衣，教诸比丘，因制戒。
涅槃僧中，初文。
注翻内衣。
西国本无裩裤，即以此衣衬体著故。
僧祇中制戒，即众学初戒。
十诵：作时，著小泥洹僧。
三千云：泥洹著法：一、不持下著上；二、使四边等；三、襞头近左面；四、结带于右面；五、当三绕，不垂两头。
余法如彼。
五百问云：大寒，得系著脚。
四分：不得反褶著，以白衣家解露故。
应作带著①。
不得以上色若锦及白作，应作袈裟色。
广三指，绕腰三周。
若得已成者，当二三四条之。
若乱，缝合。
短者，绳续。
若细软速破，作玦㺲。
今吴蜀之僧，多有用此著裙者。
十诵、五分②：作时，取衣从后歧间过，褶著前。
著下衣法，左掩其上，两边两褶，当后两褶。
十诵，作时，即作务时。
三千中，三绕即约带。
准彼，当上有带字。
余法，彼明露著泥洹僧，上无僧祇支，不得著袈裟，不得上塔，至佛像、讲堂、三师、上座僧前等。
五百问得系脚者，谓系裙裾，以闭风故。
四分反褶著，谓不用带绕，反褶抄之。
二三四条，以小无力，重加助之。
条之，谓不使乱。
玦，如环，少阙，即同钩类；由恐数系易损，故以玦㺲束勒之。
吴即南方，蜀即川界。
今时作裙，上施腰带，即同此土俗女方裙。
虽乖本制，而便于著用，少有不齐之过。
十、五二律，歧间即两股之中。
左掩上者，谓先以左边在内，掩向其右；后以右边于上，掩从其左故也。
前云襞头近左，章服仪云：如俗所传，左衽是也。
今多右掩，颇乖此法。
当后，当即前也。
①应作带著，钞批：此谓著涅槃僧带也。
若新作，应广三指。
今是得已成者，小故，可三四条合作也。
②十诵、五分，湛堂：搜玄：十诵、五分云：谓比丘上高处作，诸女人在下，见其形体，笑。
佛言：听作时，取衣后从歧间过褶著前。
两脚中间，谓之歧也。
东野：五分文云：有诸比丘著僧祇支，风吹落地。
以此白佛，佛言：应著带。
有诸比丘在高上作，诸女人在下见其形体，笑弄，诸比丘羞耻。
以是白佛，佛言：听作时，取衣后从歧间过褶著前。
准此文，似明祇支著法如何。
济览：今云次下著下衣法已下，是短裙法也，上文相因引耳；或可下云下衣故，相从明也。
十诵云：泥洹僧破，应权作俱修罗。
若软体比丘揩腨破，下开五寸许，应受之。
五分：有著俱修罗衣者，俗人诃言：何异我等著贯头衣？
便不许著之。
安陀会坏，听权缝合作暂著。
三中。
十诵，俱修罗，经音义云：此翻为图，像其衣形而立名也。
若准注文，即周圆缝合，而无两头，名俱修罗耳。
五分，俗呵，则知俱修本同俗服，故并权开。
贯头衣，古云①南海人开衫窦著之，穿头先出，次出两袖，谓之贯头。
注云类女裙者，今时女裙，亦不缝合。
①古云，会正。
今时有著偏袒、褡膊、方裙、诸裙、臂衣、腨衣等，并无正文可依。
余衣中，初科。
偏袒谓止存左袖，袒露右边，即本祇支。
褡膊亦即覆肩。
此二虽是听衣，但乖本式。
方裙，旧云女人上马裙。
诸裙，自余裙襜①等。
业疏云：且顺律文，非俗非外。
①襜，汇云：蚩古切，衣之蔽前者。
郭璞曰：今蔽膝也。
十诵：五大色衣，一切毛衣、偏袖①衣、复衣，一切毡衣，一切贯头衣、两袖衣，一切囊衣，一切衫、裤、裈，白衣衣服，不得著。
著得突吉罗。
四分：不得著袄、褶、裤②、行縢③、手衣、草衣、皮衣、皮帽、树皮衣、树叶衣、珠璎珞衣、鸟毛衣、牛马毛衣。
如是诸衣，并不合著。
汝等痴人，避我所制，更作余事。
自今已去，一切白衣、外道衣，并不得著。
若著，如法治。
十诵。
初即色非；毛毡，体非；余并制造非。
偏袖，即偏袒。
复，谓重夹。
两袖衣，谓但施两袖，唯覆肩领，而无襟裾。
囊衣，如帽、袜、手衣之类。
四分中，初示别制。
前五相非，并是俗衣；余是体非，并外道衣。
褶谓短裤。
行縢即行缠。
汝等下，引总制。
律因六群起过，佛随制断。
复作余衣，如是烦累，佛因总断，故云避我制等。
如法治，即吉罗。
①偏袖，应法记：偏袒，偏袖衣，亦似裿支，但制度有异。
②褶、裤，律音义云：褶，音习，夹衣也。
裤，苦故切，胫衣也。
③行縢，四分第四十，音释云：縢，徒登切。
行縢，脚缠也。
中阿含云：我说一切衣服、饮食、床榻、园林、人民，得畜不得畜者，皆不定。
若畜便增长善法，我说得畜，反此不得。
开畜中，初科。
引经得不两意，随宜方便，无非为道。
四分：众僧得种种衣，开畜。
比丘须者借著。
若处所坏，得移余处；若本所还立，当依旧安置。
若著僧衣，当好爱护，勿令污泥，不得上厕。
五分：为僧作时，得著僧衣。
不得儭身①；作竟，浣举。
列物中，初科。
四分中，初示僧物。
比丘下，明开借。
谓有缘故开。
处所坏，即借衣处；移余处者，谓暂置他处。
若著下，明爱护。
五分作务，开制同之。
①不得儭身，彼云：诸比丘惭愧，不敢衬身著。
佛言：为僧作时，听自恣著。
今文异之，不知何意也。
四分：因开著檀越施衣故，瓶沙王送所著贵价衣，及贵价氍毹。
佛令广三肘、长五肘、毛长三指者，应净施畜，余广大长毛者不得。
若大价衣在地，不得在上行。
十诵：得坐绫罗锦绮上。
不得行。
五分：绣锦褥敷者，吉罗。
次明贵物。
初示开畜。
贵价衣，即同比丘三衣。
西土国王，此方古者王臣，亦多著之。
氍毹，即毛褥也。
若下，制践踏，恐损坏故，诫奢逸故。
注文决上得坐。
以五分制犯，故知寺内不开。
即下云唯白衣舍无余床褥，可坐是也。
四分：给住房①比丘中，开与坐褥、卧褥、地敷、儭体衣、毡被、三衣、房衣、诸药等。
若故不住者，沙门一切所须皆与。
又云：寒雪月患寒，听著复贮衣。
又开钵囊、革屣囊、针筒、禅带、腰带、帽、拭脚巾、摄热巾、裹革屣巾等，及拭面巾、拭身巾、扪泪巾。
凡寄衣白衣舍，必须染坏色作沙门衣法。
五分②：借俗人衣，不还则已。
三中，初科。
给住房者，即制旧住待客比丘法，或彼有缺故。
房衣，即障幕等。
复贮，如今时夹絮衣也。
寄俗须染者，有所别故。
五分，即比丘以衣借俗。
①四分给住房，药犍度四二·一〇：时有居士作新房舍，无道人住。
念言：云何供养众僧，令诸比丘在此房住？
白佛，佛言：听在房中作粥。
若复不住，复听作种种饼果、饭食，与房钱。
若故不住，听与绳床、坐褥、卧褥，乃至丸香、房衣。
若故不住，沙门一切所须者应与。
今记旧住待客，漫指也。
②五分，二一·四：复有五戒优婆塞被剥，来至诸比丘所借衣。
诸比丘不敢借，语言佛未听。
以是白佛，佛言：听借。
若还，应取；若不还则与。
四分①：不得皮上坐，除边方。
得上色染衣，上色锦衣，不得畜；坏色得畜。
得畜蚊厨。
不得畜皮帽。
若患疮，得畜覆疮衣。
无者，僧中取，将出外亦得；疮差，送本处。
中含②：阿难得王贵衣，令佛蹈已，然后自用，令施主得大福。
次科。
初、简皮敷，谓带毛者。
次、简染色。
三、开蚊厨，障咂啮故。
四、制头帽。
五、听疮衣，以病缘故。
下引中含，似决四分上染锦衣。
或似凡受贵物，皆须有德先著，故注准之。
①四分，三九得上色；下四〇得畜蚊厨，下同；不得畜皮帽，三九；若患疮已下，四一。
厨，律作帱。
同音释曰：帱，直由切，帐也。
②中含，五九：波斯匿王曰：此鞞诃提衣，长十六肘，广八肘，今为法故，布施阿难。
阿难受已，往诣佛所，白佛言：此鞞诃提衣，今日拘萨罗王波斯匿为法布施我，愿世尊以两足著此衣上，令王得福。
于是世尊以两足著鞞诃提衣上。
四分边方比丘曲开五事：一、持律五人受大戒；二、著重革屣；三、数数洗浴；四、敷羺羊皮、白羊皮、鹿皮为卧具；五、听比丘得衣入手数满十日。
律云：东方有国名白木条，已外便听。
按梁时贡职图云：西蕃白木条国来贡献。
则此在彼东。
而边僧既多，用本开法，律结正罪。
必无僧可得，准用无过。
边方五事，即迦旃延在阿槃提国，为亿耳沙弥受戒，三年方得僧足，故遣亿耳请佛开之。
受戒洗浴，并是因引，余三正用。
初中，注云三年方集，即亿耳之缘。
五云得衣入手者，若手未捉，多日不犯。
律下，示中边分齐。
律言东方，即中梵①之东。
白木条已内，皆属五天境界。
准应四方皆有分齐，文略余方②。
注引贡职图，梁湘东王撰，一卷，号百国贡职图。
此在彼东者，谓此震旦又在白木条东。
故指彼为西蕃③也。
而下，决开制。
初、五两开，僧多还制。
余三永开。
①中梵，局五天已内。
②文略余方，律续云：南方有塔名靖善，塔外便听；西方有国，山名一师梨仙人种山，方外便听；北方有国名柱，方外便听。
③蕃，与藩同，附庸诸国，为中国藩篱故也。
律云①：不得畜师子、虎、豹、狚皮，野狐及余不净可恶等皮。
又不得在高大床上，若独坐绳床、木床、牙床，覆以马皮、象皮、锦褥、杂色卧具、氍毹，若用狚毛贮褥等，并不得坐。
唯白衣舍无余床褥可坐者开，除宝床。
不得乞生皮。
若汲水绳断，听用皮作索。
若户绳坏，听用皮作。
若户枢②不转，若坏，听以皮治裹之。
若以皮作腰带、禅带③、皮器，并不得。
若作帐轩④，不得。
道行患热，以衣为覆障。
三千云：当畜善助，谓禅带也。
广一尺，长八尺，头有钩，三重，用熟韦。
余法如彼，应私屏处著之。
寒雪国须袜，听从非亲俗人乞作，不得余用。
皮革中，初科为三。
初制不畜。
狚，都达反，山海经⑤云兽形如狼。
又不下，制不坐。
除宝床者，纵在俗舍，亦不得故。
不得乞下，明乞用开制。
户枢即今之门臼。
帐轩，旧云：即车上之屋，一头低，一头举故。
律因六群作帐轩如王臣，俗呵而制。
三千中，善助者，用修禅故。
熟韦即已熏皮。
指余法者，彼有五相：一、广一尺，二、长八尺，三、头有钩，四、当三重，五、不得用金钩。
从后转向前勾两膝过，束令不动。
此非常用，故令屏著。
寒雪国开袜，即此方所宜。
①律云，三九。
张生皮，彼有跋难陀从牧牛人乞生皮之缘。
②户枢，钞批：户枢不转，用皮裹户枢头，令易转也。
③禅带，补注一三·二二。
④帐轩，律：六群作帐，俗讥言如王大臣，佛言：不应作帐。
时比丘在露处大小便，形露，佛言：听以草，若树叶、枝、伊梨延陀、耄罗、耄耄罗、氍氀作覆障。
时六群作轩，白衣讥言如王大臣，佛言：不应作。
时比丘道行患热，佛言：听以草，若叶，十种衣中一一衣作覆障。
汇：轩，车厢也。
小补：檐宇之末曰轩。
⑤山海经，有八卷，夏禹所作。
毗尼母①：寒处听著俗人靴。
五分：作𩍓太深，听齐踝上。
比丘作靴②，如靴法不得。
若余国著富罗，若履，更有所著，随意著之。
次科，制造中。
亦作䩺，即靴靿也。
靴法，谓俗中靴样。
富罗亦靴③之类。
履，谓皮底鞋。
①毗尼母，卷四·一二，又卷八，取意。
又十诵卷四三。
②比丘作靴，靴俗鞾字，然则与下不异，故记牒鞾法，言而作靴。
是知钞云如鞾法不得者，谓许比丘作鞾，而与俗中鞾法可异也。
记文意可审详之。
③亦靴，善见一七：富罗跋罗革屣者，以木绵及诸杂物与皮合缝，使中央起。
续多论音义云：此云短靿靴。
毗尼母云：所以脱革屣绕佛行者，以生俗人呵，言起慢心故。
五百问云：净洁靴鞋履，得著礼拜。
三中。
母论，明制脱意。
五百问，示开著。
五分：得新履，令净人著七步①。
四中。
明净法，抑贪情故。
①著七步，多论八云：若得新靴，应令白衣著行五、六、七步，即是作净。
十诵二五：下至二、三步。
四分：听为护身，护衣，护卧具故，在寺内著一重革屣。
若穿坏，以树皮若皮补，以筋，以毛，以皮为缕线缝之。
若得生皮，听自柔治，若使人柔竟，裁作一重革屣。
不得著入聚落。
文中：因在道，在聚落，脱革屣、偏袒有废，佛言：若有所取与，随时。
准此，开入聚落中不脱革屣、偏袒。
明文证之。
又不得用杂色皮，若持绢布作革屣带，若编边。
若青、黄、赤、白色等作革屣等，并不合用。
若得锦色革屣，坏色已听畜。
若以芒①草等作革屣，亦不得。
若在寺内，听著蒲革屣，若破，以皮著底。
不得畜四种宝屐。
若木屐，开上大小便厕屐、洗足屐也。
以外一切屐不得畜。
五中。
初明革屣，后明诸屐。
初中五段，初明听著。
若穿下，明修补。
若得下，明入聚开制，前引制文。
西土以著履为非礼，故不听入俗，此方反之。
后引开文，即皮革犍度。
彼云：在道行，脱革屣取水与师，或失革屣，或毒虫啮②。
白佛，佛言：不应脱革屣及偏袒③。
祖师欲随方土令著履入俗，故注准之。
又不下，明著带。
编边，谓以绢布等作革屣缘也。
若得下，明杂屣听不。
次明屐中，四种宝者，金、银、琉璃及宝庄饰也。
若木屐开句绝。
上下，列示所开二种。
①芒，李时珍云：芒，皆丛生，叶皆如茅，伤人如锋刃。
②毒虫啮，彼云：时有比丘暮求水，彼住处去水远，脱革屣取水，为毒虫啮，佛因听不脱。
③及偏袒，又云：诸比丘在白衣舍，于和尚等前，有所取与，偏露右肩，脱革屣，时形露。
佛言：在白衣舍，听不露右肩，不脱革屣。
二、明作净施法六门：制说意，三施主①差别，开说进不，说之法用，辨施主存亡所以，明失法不同。
①施主，常途言施主者，召能施者。
今则指所施净主，谓受净施之主也。
初中。
萨婆多：问曰：此净施法真耶，假耶？
答：一切九十六种外道无净施法。
佛大慈悲方便力故，教令净施。
是方便施，非真施也。
令诸弟子得畜长财而不犯戒。
问：佛何以不直令畜长财，而强与结戒，设此方便？
答：佛法以少欲为本，是故结戒制令不畜。
而众生根性不同，悟入各异。
如昔一时开七宝房舍，比丘入中，便证圣道。
所以随其机报，先制后开。
何故开十日？
答：佛知法相，不缓不急，正开十日。
使筹量布施人，缝治作衣及说净法。
	第二净法，制意中，初科引论。
前明开说意，后明十日意。
前中又二，初问真假，次问开意。
后答中指昔缘者，分别功德论云天须菩提，五百世中，常上生化应天，下生王者家。
出家后，佛令粗衣恶食草褥为床，彼闻辞退。
阿难曰君且住一宿，即往王所，借种种坐具，幡花香灯，事事严备。
此比丘于中止宿，以适本心，乃至后夜，即得罗汉。
佛语阿难夫衣有二种，有可亲近，不可亲近。
著好衣，时益道心，此可亲近；损道心，不可亲近。
是故阿难，或从好衣得道，或从纳衣得道，所悟在心，不拘形服等。
智论亦云：若有比丘一心求涅槃，背舍世间者，欲著，听著价重十万两金衣，亦听食百味食。
痴人闻此，便谓佛慈开我受用。
然佛开为道，岂但养身？
况对别缘，非是常教。
汝今著世，多积资生，顺己贪情，何尝慕道？
倚滥圣教，诳惑无知。
佛藏所谓杯水缕衣，尚不可销，那以庸愚，滥同高迹？
请观身行，不亦误哉？
母云：若放逸不说净者，以恶心故，不满十日，皆犯舍堕。
次科。
母论，贪物违教，即是恶心。
准知今时不说净者，随得成犯，不待过限矣。
地持中，菩萨法亦有净施法。
涅槃亦尔。
三中。
地持论云菩萨先于一切所畜资具，为作①净故，以清净心，舍与十方诸佛菩萨，如比丘将现衣物舍与和尚阇梨等。
涅槃云虽听受畜，要须净施笃信檀越是也。
今时讲学，专务利名，不耻五邪，多畜八秽。
但随浮俗，岂念圣言？
自下坛场，经多夏腊，至于净法，一未沾身。
宁知日用所资无非秽物，箱囊所积并是犯财。
慢法欺心，自贻伊戚。
学律者知而故犯，余宗者固不足言。
谁知报逐心成，岂信果由种结？
现见袈裟离体，当来铁叶缠身。
为人则生处贫穷，衣裳垢秽；为畜则堕于不净，毛羽腥臊。
况大小两乘，通明净法，傥怀深信，岂惮奉行？
故荆溪禅师辅行记云：有人言：凡诸所有，非己物想，有益便用，说净何为？
今问：等非己财，何不任于四海？
有益便用，何不直付两田，而闭之深房，封于囊箧？
实怀他想，用必招愆；忽谓己财，仍违说净。
说净而施，于理何妨？
任己执心，后生仿效。
故知不说净人，深乖佛意，两乘不摄，三根不收。
若此出家，岂非虚丧，呜呼！
①为非，资行：非字写误，论作作字。
简施主法。
就中衣、药、钵、宝、谷米等，并须施主。
前明上三施主。
僧祇云：五众得作。
善见云：展转①者，五众中，随得一人作施主。
真实者，至一比丘所。
不言对沙弥也。
次文，衣药钵主中，初科。
僧祇五众语通，义是展转。
善见两分，通、局可见。
不言对沙弥者，必应他师，谓同展转而用互对，如后正请，复注显之。
①展转，资行：法砺律师云：彼此传施，迭为物主，故谓展转。
作法付彼不虚，故曰真实。
并是绝贪惠分，名为净施。
斯之二种，皆是作法，不真属彼。
若尔，何名真实？
答：一往直付，物在彼边，问方得用，故云真实。
谓对展转物不属彼故称尔也。
五分云：五人不应作：一、不相识，二、未相谙悉，三、未相狎习，四、非亲友同师，五、非时类①。
复有四人：一、不能赞叹人，二、不与人好名称，三、应净施五众，四、不得与白衣。
义准，前五真实净主，后四展转净主。
次文。
初列相。
狎，亲也。
非时类，谓新旧不同②，或尊卑有隔也。
义下，决判。
①非时类，钞批云：或未具戒，或老少悬殊故。
②新旧不同，资行云：上座下座也，夏腊不同，不便对说。
十诵：不得称二三人作净，应与一人。
若将他净施物不还，应索取。
不得者，强夺取，语言：佛有教，为清净故与汝，汝今将去，已犯吉罗。
自今已去，说净者应筹量与一好人。
三中。
初明净主。
若下，简对首，前引缘。
违教故吉，决取应重。
自下，明制简。
萨婆多：求持戒、多闻、有德者而作。
除恶邪、四重、得戒沙弥、聋盲哑瞎①、颠狂心，行别住、六夜五法人等。
为令清净作证明，不生斗诤。
如上等人，则不如法。
非此人者，用为施主。
后得物已，于一比丘边，称施主名而说净。
四中。
初简取。
除下，次简除。
总十六种人：恶邪摄三举；四重即二灭；得戒沙弥，即学悔；五法者，正行二人，行竟二人，及本日治人。
为下，示简意。
①瞎，据钞妄戒引十诵者：若语两眼人云汝一眼，得妄及疑恼二堕；若语一眼人云汝是瞎眼人，称实故但得疑恼一提。
准之，瞎是一眼人耳。
然依字书，字汇曰：瞎，目盲也。
又五音·海篇：目合也。
依此与上盲无异也。
但上约生盲，此由病失明耳。
一切经音义一五·一一云：今作，同呼瞎切。
字书：一目合也。
钱、宝、谷米等，并以俗人为净主。
涅槃①云：虽听受畜，要须净施笃信檀越。
萨婆多云先求知法白衣等，如后所说。
次明钱宝等主。
必施俗人，复是真实，义无展转。
①涅槃，六云：若诸弟子，无有檀越供给所须，时世饥馑，饮食难得，为欲建立护持正法，我听弟子受畜奴婢、金、银、车乘、田宅、谷米，贸易所须。
虽听受畜如是等物，要当净施笃信檀越。
济缘：金收七宝，粟总五谷。
又云：涅槃护法，为存僧宝、佛法在世故。
请法听不。
先明须请。
萨婆多云：应求多闻人等。
若死、往他国者，更求清净者作。
欲令作证明，则名如法，故知对面请也。
乃至钱宝，亦言语令知比丘法，今以檀越为净主。
此明文开请。
开请中，初科。
准多论文，道俗二主并须面请。
次明似不须请。
五分云：于五众中随意与之。
似当时①指示。
当部无文，随二部用。
德望高远②，不可附及，依五分用；若可召请者必须。
次科。
五分文通，似非预请。
注中两存，各有所以。
今若行时，随用皆得。
①似当时，资行：钞批：五分中不须先请，至对人说时，随指施一人即得，故言似当等。
随二部用者，会正曰：即多论、五分也。
②德望高远，谓其德高迈，令人可遥瞻望，而不可亲炙也。
请法。
应具仪至大德所，前告本意，许可已，然后说言：大德一心念！
我比丘某甲，今请大德为衣、药、钵展转净施主，愿大德为我作衣、药、钵展转净施主，慈悯故。
三请。
若至尼所，告云：我今请比丘尼为展转净施主，幸愿为之。
请法中，展转法分二。
初请本众。
衣、药、钵者，戒本五长，并须净施，衣中总收十日、月望、急施三种。
次请余众。
但同示告，理无具仪。
止须一说。
真实净者①。
善见对于比丘，以亲对说净。
尼等四众，无共作法，义不开。
文云：大德一心念！
今请大德为衣、药、钵真实净施主，愿大德为我作真实净施主，慈悯故。
真实法中。
注文遮滥，如上已明。
①真实净者，请真实主法，作持羯磨并今文不出作净人名。
注羯磨请展转主文，子注云：其真实净主等，并准请之。
则牒其名而可乎，故大悲作持要文中牒入其名。
宝施主者。
多论云：先求知法白衣语之，若不知者，告令解之。
至彼所云：比丘之法，不得畜钱宝、金银、谷米等。
今以檀越为净施主，后得钱宝，尽施檀越。
次明合说进不。
萨婆多云：钱宝、谷米，并同长衣①十日说净。
涅槃经云云。
请俗法中。
初出请词，亦止一说。
次明合说进否者，欲明此净正教所许，文证可见。
涅槃已如上引，故指云云。
①同长衣，通释：考文未得，得卷四·九云：若比丘得谷米等，即日应作净；若无白衣，四众边作净；若不作净，至地了时，谷应舍，作突吉罗忏。
沙弥若得钱宝，亦即时说净。
若不即说，钱宝应舍，作突吉罗忏。
若得应量、不应量衣，亦至十日。
过十日，长物舍，作突吉罗忏。
一切谷米等，亦不得过一宿，同比丘法。
明作净法。
五分：独住比丘心念说者。
具仪捉衣心生口言：我此长衣净施某甲，从彼取用。
得至十一日。
复如前威仪口言：我此长衣，从某甲取还。
得至十日。
复如初说：净施与某甲，从彼取用。
如是舍故受新，十日一易。
僧祇：心念说净，亦成犯吉：内心说净而口不言，是名非法净，越。
若口说者，无罪。
律中舍故受新①，十日一易，应是不说净者。
第四，心念中。
初引五分出法。
正说分三。
初遥施，彼得过制限，故云十一日。
复如前下，次复取还，不越常开，故但十日，恐至明相，成犯长故。
复如初下，又说与彼，如前得过。
所以尔者，疏云：既是别人，舍心难尽，且令转换，得延时限。
终须对说，方始究竟。
次引僧祇。
或示同开，或遮疑滥，恐谓心念不须言故。
初标判，内下，释成。
下引本律②显别。
应是不说净者，疏云③：一是长衣，一是受持，更番受净，不得过限。
计受持者，不畏犯长，无奈净者，将是过限，故限十日内转之。
注中，谓同五分，以律语通，未敢一定，故两存之。
①舍故受新，资行：简正云：舍故受新者，谓将施他名舍故，却从彼取如初得，又名受新。
②下引本律，若依注羯磨及钞批、简正、搜玄等，并见上五分文，独今记异之。
通释云：文正出僧祇九下之四全文。
③疏云，业疏一九·一五，记云：此谓不说净人，为免畜长，两衣轮受，不须说净。
若畜长人，加受说净，自可准前。
对面展转者。
至一比丘所，具仪，手捉衣，口云：大德一心念！
此是某甲长衣未作净，为净①故施与大德，为展转净故。
言：大德一心念！
汝有此长衣未作净，为净故与我，我今受之。
当语言：汝施与谁？
答言：施与某甲。
大德一心念！
汝有是长衣未作净，为净故施与我，我今受之。
汝与某甲是衣，某甲已有。
汝为某甲故善护持，著用随因缘。
外三律。
由前对面作净而生诤竞，因制不得对面使知。
又施主后知，恐犯长，佛言：不应语令知，别处说之。
对首中，展转为二。
前出法中为三。
初财主舍物，恐犯长故；而云展转，简真实故。
彼下，受者反问。
以言展转，不自专属故。
大德下，后明受者遥嘱净主，还付财主为彼守护。
疏云②：此有三转。
财主付净，为一转净也；净者遥嘱，为二转净也；净主不知，还付财主，三转净也。
俱净贪著之意，故云净也。
外下，次引制缘。
三律即五、十、祇③，次第三制。
初制对面④，即净主前执据不还，故生诤竞。
因下，次制语知。
又下，后制不须，彼谓己物，故恐犯长。
①为净，注羯磨为净上有今字。
②疏云，济缘：次科，初释展转。
此舍彼受，经涉三人，遂成三转。
俱下，示教意。
③五、十、祇，五，卷九。
十，卷一六。
祇，卷一九。
④对面，搜玄：对面，谓前展转及此真实，皆对于人，并名对面。
善见：对面净者。
并缚相著，至一比丘所，胡跪言：我有此长衣，为净故，我今施汝。
正得赏护，不得用。
云何得用？
若云①：此是我衣，随长老用。
若尔者得用。
若正作法者，同前仪式：大德一心念！
我某甲有此长衣未作净，为净故舍与大德，为真实净故。
真实中。
初引示仪法。
若正下，次出词句。
注中，通示二法，不用他宗。
①若云，通释：若具云之，应云：此是我衣，为净故，我今施汝，随长老用。
应答云：我受。
二净成就者。
善见：言施与大德舍与大德与大德等，并成；若言愿大德受此衣等，不成与。
真实受者，言我取我受①者成，若云我当取欲取等不成受。
一说成，不须三遍。
次文。
初标。
成就者，此明作法言相通滥、成否之相。
善下，引示。
初明财主与词，则通二净。
言受不成②者，语似决施故。
真下，次明受者答词。
局简实净，以展转法无此答③故。
言当欲等不成者，似非决受故。
一下，后示说数。
似斥滥行，故云不须等。
①我受，四分词句中不出答言，可准善见也。
②受不成，问：应云与不成，何云受不成耶？
答：此略牒受此衣等不成之文也。
次记如牒当欲等不成是也。
③无此答，展转净中，亦有我今受之文。
然云汝与某甲，却复施他，不自受故也。
五分漫标说者。
具仪至比丘所云：长老一心念！
我比丘某甲，此长财于长老边作净施。
彼应问言：长老，此衣于我边净施，我持与谁？
答言：于五众中随意与之。
彼即语言：我今与某甲。
若须，从彼取用，好爱护之。
谓展转①净也。
此净法常须记施主及财物所属。
又云：革屣令净人著净。
三中。
初净长财，文亦为三，初、能施舍财。
彼应下，受者审主，通指五众，故云漫标。
彼即下，彼为转施。
言某甲者，任彼受者趣与一人。
注言展转，对简真实不通此法故。
嘱令记主者，由非别请，恐忽忘故。
后明净鞋履法。
①谓展转，此谓前展转净别请一人，今此漫标，随得不定，故须一一记此财物与某甲亦此财物与某甲等。
准下注：纵依漫标，常定一人。
钱宝净法者。
律云：当持至可信优婆塞若守园人所，告云：此是我所不应，汝当知之。
文中不云令净人持，应须使俗人令知是物。
准僧祇，不信俗人使在前行，至净主所，如前作法。
若彼净人得净物来者，应受持之。
余有进不，随相三十中广明。
钱宝法中。
初标举。
律下，示法。
守园人，戒经所谓僧伽蓝民也。
文中但云持至，不显自他，故下约义据文决之。
令知是物，谓先须净语也。
余指三十者，前云：若彼取还与比丘者，当为彼人物故受，敕净人掌举；若得净衣钵，应持贸易①受持。
①贸易，贸易受持者，随戒记释云：以先净法不成故。
前钞次云：若彼取已，与比丘净衣钵，应取持之。
记云：此约解意，即取回净，不须转易。
存亡进不。
第五，标中。
进谓成主，否即不成。
准文，存通进否，亡一向否。
僧祇：齐三由旬，知其存亡。
五分：知其在世①、在道以不。
萨婆多：施主若死，若入异国②，更求净主等。
四分无文，随意采用。
存亡中。
僧祇，必在百二十里内。
五分取知，不定近远。
多论，须在本国。
然国境广远③，但约州郡，不可相闻，理须别请。
①在世，会正：在世，命未终也；在道，非舍戒还家也。
②若入异国，或云倭国者入唐国失；或云泉州者入河州失；或云十日不可闻知之，异国便失，若可闻知分齐，虽异邦不失。
三义中，初太缓，次太急，后义可然。
古来定失法分齐，约十日往还处，此有二义：一云十日往十日还；一云五日往五日还，是名十日往还云云。
后义为正。
通释：须观净主名行胜劣。
若德高尚，十日已内可闻存亡，虽远不失；其无名者，邻室尚失，岂局十日往还可定？
次科寺内失法可见矣。
济览：准记须在本国之释，第二义得之而太急，故以第二为正也。
③国境广远，意云：文约异国判失，准此，本国不失；然国境广远，虽本国内，应亦有失，但约州郡耳。
然净施主法，必准论、律，名行高尚者，令远近通知。
若泛尔恒人，同寺便成失法。
简德中。
论即多论，律即十诵。
泛尔常人，谓无名德者。
恐疑同寺不应失法，故注示之。
①不知，谓不知其死亡也。
行业不应者，所以不知者，其名行不高故，此人不堪净主，故曰不应。
作法失不之义。
僧祇①：沙弥边作净，若受具，称无岁比丘。
若死者，得停十日，更须说净。
有人言：真实主亡则失，展转者不失。
此未读正律。
文明二净俱失，以并非正主。
若不知施主存亡，便失净法，不得过十日。
六中，初科。
僧祇文为二。
初令改名，谓作法时，应云某甲无岁比丘。
若下，次明失法，初明死亡失。
注中斥非，初出异计。
疏引云：真实主亡，则须改人，展转非面，复何劳也？
此下，据文斥。
正律即指上文。
既云若死更说，理通二净，何得专执？
且真实法五众不互，上施沙弥，显是展转，故知妄执，颇乖正量。
若不下，次明不知失，可解。
①僧祇，钞批：按祇云：优婆离问佛，比丘长衣，何等人边作净？
佛言：当于五众边作净。
又问相离远近，得从作净？
佛言：齐三由旬，知其存亡。
婆离又问：长衣沙弥边作净，是沙弥受具足当云何？
佛言：称无岁比丘名作净。
又问：无岁比丘若死者云何？
佛言：得停十日，于余知识边作净。
通释云：先请沙弥，后既受具，便成比丘。
若对人作净，问汝施与谁？
，答云施与无岁比丘某甲等。
问：沙弥受具，重可请之耶？
答：谈云：彼僧祇意，不必尔也。
问：彼部意，如无岁、二岁等，可称其年岁耶？
答：谈云：初故称之，后则不尔也。
萨婆多：施主若死，更求净主。
除钱宝、谷米，一切长财，尽五众边作净。
多论。
五众边亦约展转。
注二宝者，即真、似也。
上对五众，而云除钱宝等，恐谓不开，故特注之。
十诵：若净施主是弟子，被师呵责者，不得作净，应更净施余人。
施主若死，亦须更觅。
施主亡者，物不入僧。
以财属他别人，假名施也。
准此，前展转不须者谬矣。
又上文一人为主，不得称二三人，便与五分漫标有违。
或是立法令取五众，及至作法，常指一人。
善见：若因净施，方便藏匿不还，计直犯罪。
十诵。
初约呵责失。
施主下，次约主亡失。
注中，初重斥。
彼谓实净物属于他，故须更说；展转在己，故不须之。
然上十诵真实主亡，物不入僧，可验二净并是属己，义无偏判，故再斥之。
又下，和会，初示相违。
上文，即前简人中十诵文也。
或下，义详五分。
谓前漫标，非是通指五众。
义犹未决，故云或是等。
善下，引论转证，显非他属。
僧祇：若衣多，忘不识，应取一切衣集著一处，当舍言：我此衣净施与某甲，我今还舍。
应更说之。
四分：若忘者更说。
论开忘后十日。
次迷忘中。
初引僧祇，通舍再说。
下引律、论，随忆重开。
不同祇律，故注简之。
论即多论。
①此谓可分别者，钞批：谓此忘物决知未说，故得开十日也。
此对前文明之，前文舍已更说者，则是有说未说相混乱也。
萨婆多：若说净财宝，及以衣财，若人贷之，后时宝还宝，钱还钱，乃至衣财相当者，不须说净。
若还不相似物，更须说净。
三中。
贷借后还，相当不说，如注所显。
互还须说，反注可知。
①以非异来，会正：注非异者，言还物来时，体不别故。
合在上不须说净下注之。
毗尼母：若衣已说净及点净，纳未二净者，缝衣著纳，是名衣和合净。
五正色并上色锦，虽和合，不成。
若先以①正、不正色染，后以余色及正色染，是名色和合，得畜。
余广如随相中。
四中。
初明衣和合。
文引缝衣著纳，准论，若衣未净，纳已净，缝著亦然。
五下，次明色和合有二，初二句②明色衣和合。
论云：舍利弗得上色纳，缝著衣上，佛听畜之；上色、锦色③、白色，虽和不应畜。
若下，次明染色和合。
先以正不正者，谓先正染，对下余色，即不正也；先不正染，对下正色。
指如随相，即新衣戒。
①若先以，问：先正色，后以不正染之，成色和合可知。
先不正，后以正染之，则色相光显也，岂成色和？
答：以正虽染，本色不正故，尚不正摄也，故成色和。
②初二句，通释：初二句者，资行云非指今钞，指彼本论，愚按不尔，直指今钞耳。
五下七字为一句，虽下五字为一句也。
色衣和合者，非谓色及衣两和合，但约已染衣名色衣也，简次染色和合也。
资行：于初色衣和合中，依母论有听、不二段，今记所引两节是也。
按，于上色有二：非好上色听畜，初段是也；至好上色不听，次段是也。
次段记注上文者，初段得上色纳缝著衣上之文是也。
私云：或可上段文云上色纳，约可是衲衣破段，故开畜之；次段不云衲，可是上色裁段，故不开之。
③上色锦色，本文作上色锦，上色白也。
问：注羯磨引母论云：若色非法缝著如法者，是名色和合净，更不须别净。
今钞何云不成耶？
答：检论，今记所引二段论文，初段上色与非色和合故开畜，次段锦与白唯上色自和，故不听畜。
故论次文举喻云：犹如酒若和药得饮，不和不得饮；上色与下色合得畜，不合不得畜。
以此文照上钞文，五正色并锦色和合者，但上色自类和合，与非正色不和也，故云不成耳。
但记主意谓：纵虽缝非正色上，锦白不成。
故会上文云：应非好色。
二、粪扫衣。
制著意。
此乃世人所弃，无复任用，义同粪扫。
论云：一、体是贱物，离自贪著；二、不为王贼所贪；常得资身长道，又少欲省事，须济形苦。
故上士著之。
粪扫衣，制意中，初科。
上句标。
此下释，初示名。
论下，显意。
论即多论。
文有三意：初、二灭恶，除自他贪；后一生善。
十住婆沙云：著粪扫衣十种利：一、不以衣故，与在家者和合；二、不以衣故，现乞衣相；三、亦不方便说得衣相；四、不以衣故，四方非法求索；五、若不得衣，亦不忧；六、得亦不喜；七、贱物易得，无有过患；八、顺行初受四依法；九、入粗衣数中；十、不为人所贪夺。
次科。
十利，亦不出上三意：前六即同初意，十即次意，七、八、九即后意。
八中，以初受具时，即说四依法故。
九、入粗衣数者，即预粪衣头陀也。
言衣体者。
四分十种：谓牛嚼衣、鼠啮衣、火烧衣、月水衣、产妇衣，若神庙中衣为鸟衔风吹离处②者得取，及冢间衣③、求愿衣④、往还衣。
如上是也。
不问新净，上色不得直用，须作袈裟色受持。
又不得取未坏死人衣。
善见：下至一针许坏。
若冢间得锦文卧毡、褥枕、氍氀、独坐床，唯除皮绳⑤、发绳，余者应畜。
又得辇盖、步挽车、水瓶、澡罐、杖、扇、䦆、钩、刀、锁，亦得畜。
得钱，打破自持作铜用。
取粪扫物时，本无共要⑥，往冢取衣，不得遥占云是我许，随先至者得。
不得取神庙中衣。
衣体中，初科。
前三，如注显。
月水产妇冢间往还，皆人所恶故。
神庙离处，山泽林野，祭神求愿而弃掷者，此二并无主故。
文欠第九，王职衣，传文之脱，无别所以，谓加官易服，则弃其旧者。
古云此方⑦不行，故略之者，非。
如牛嚼等，此方岂行耶？
又不下，次示开制。
后云不得取神庙衣，前十种中，乃是风吹鸟衔离处之者。
①衣有，准似衣少者，未必弃之。
②离处，简正：神庙中衣离处者。
若未离处，犹属非人为主故。
③冢间衣，简正：或裹死人，或随送死尸而弃彼也。
④求愿衣，简正：求愿衣者，或往鬼神处，水边、树下、路侧等，求愿了即弃也。
问：与神庙中衣何异？
答：神庙中衣供神，此求愿后，人弃舍故，即钞批立谓，将衣往鬼神处求愿，即弃树上者，得取，以人舍弃故，亦不属非人。
⑤唯除皮绳，搜玄：除皮绳、发绳者：一为招讥，二为多出细虫，故不许也。
⑥本无共要，搜玄：本无共要者，准律·衣法中，乃有两句，谓共要及遥占也。
要中自有两句：初一句，不要，先取物者得也；次句，共要，比丘虽先取得物，令共所要者分。
今钞文当初句。
不得遥占者，律亦有两句。
时比丘往冢间取粪扫衣，遥见其粪扫衣，比丘即言此是我衣，第二比丘即走往取衣，二人共诤，各言我衣。
白佛，佛言：粪扫衣无主，先取者得。
次有一句。
同俱遥占已，即二比丘俱往取，共诤，白佛，佛言此衣无主，随多少分也。
钞言先至者得，此举遥占中初句也。
⑦古云此方，古者指会正，彼云：欠第九，王职衣。
如此方之官赐紫脱、荷茜二服之类，彼国则不用也。
此方不行故大师略之。
比多有上品行人，入诸神庙，剥脱形像衣服，收束幡盖缯帛。
佛制不为，理有深致。
若痴而辄取，犯于盗罪。
必知而为之，不无相恼，致有避神主面藏身劫夺者，是重波罗夷。
如随相①中。
次科。
初示非。
佛下，显过。
佛制即指上科。
痴取犯盗者，似约无守护，望非人结兰。
必知相恼者，谓知有主管，故盗犯重。
神主即今守庙者。
①如随相，会正：如随相者，即盗戒中云：盗非人物得兰，有护主者犯重。
十诵：取未坏死人衣，得偷兰。
善见：死尸有小疮如针头，皮未断，令俗人取。
十诵：四种粪扫：一、冢间裹死人；二、裹死人已，持来施比丘者；三、无主衣①；四、土衣②，谓巷陌若冢间有弃弊物者。
死人衣中。
初制不取未坏。
善见皮未断令俗取者，显知皮断方听自取。
十下，示四种粪扫。
①无主衣，简正：或随所在悬树，或树下水傍，无守护主，名无主衣。
②土衣，钞批：谓巷陌者，立谓，为土所污，故名土衣也。
谓末利夫人以信敬三宝故，在高楼上见诸比丘在巷中拾粪扫衣，即使人将新衣往施，大迦叶常著粪衣而不受之，以少欲故。
夫人便将新物一尺、三尺、五尺割破，令人弃泥土中、粪扫中，拟诸比丘方便拾得，将作衣也。
四分：得粪扫衣，浣染，四角头点作净畜。
若得贵价革屣，虽重开畜，佛言以是粪扫故。
畜意中。
虽重谓贵重也。
准知拾粪扫者，乃通众物，不独在衣。
但人所弃，不必粗弊。
三、檀越①施衣有二，谓时、非时也。
①檀越，简正：宝云：具足梵语陀那钵夜。
或云檀那，亦云檀越，讹略。
此为施主。
言时施者。
谓夏竟，无迦絺那衣一月，有衣五月，是佛饶益诸比丘五利赏劳之时，故名时施。
唯局前安居人。
言非时施者。
谓一年之月，无简冬夏，有缘即施，不问时节，故曰非时施也。
檀越施，释名义中。
初释时施，则有二局：一月、五月，谓时局也；前安居人，谓人局也。
非时，反上，时通一年内，人不约安居。
准此互论，则时中有非时，即一月、五月，不为安居施；非时中有时，如急施是也。
今次开位，则有四别。
就时施中分二。
初、时现前者。
施主将衣物至安居处，数安居人多少，各分衣物是也。
不须羯磨，直尔分之。
四种定故。
一、时定，同是七月十六日。
若夏未满，受衣得罪。
二、处定，同此界内前安居人。
三、人定，非外界者，现前同住。
四、法定，皆直数人，相参堕筹分。
时现前中。
初示名相。
安居是时，数人即现前。
不下，明分法。
四分：不得异处安居，异处受衣。
乃至安居未竟，亦不得乞衣受衣。
又云：僧得安居衣，破为二部①，令数人多少分。
又云：以三衣②施佛，诸比丘人与两端㲲，为安居故。
若留夏食而分者，佛言：食随③施主意，不应分。
次科。
初证处定。
乃下，证时定。
又下，证法定。
又下，证人定④。
夏食，谓所余斋粮。
衣有别属，食味是通，故分、不分异也。
①破为二部，会正：二部者，约一界中有邪正二部，同界安居，破为二大分，使各分也。
以四分有邪正二分。
钞批：此约邪正以辨，谓施主普心施僧，安居人即分为二分，一分与调达部，随彼自分。
律云：尔时住处僧破为二部。
有檀越请此二部僧一处饭，并布施衣，布施缕。
诸比丘不知谁当得衣，谁应得缕。
白佛，佛言：应问檀越衣与谁，缕与谁。
若言与某甲某甲上座，应随彼语所在处上座与；若言不知，若言俱与，应分为二分。
尔时众僧得夏安居衣，僧破为二部。
白佛，佛言：应数人多少分。
若未得安居衣，僧破为二部，白佛，佛言：应数人分。
若得夏衣，若未得夏衣，僧破为二部，应数人分。
时有比丘，得夏衣往余部，佛言：应与。
若未得夏衣，若已得夏衣，往余部，佛言：应与。
尔时有一居士，集比丘住处诸处僧，供养饮食，以衣布施，诸比丘不知如何。
白佛，佛言：有八种施衣：若与比丘僧，若与比丘尼僧若与同羯磨僧，若称名字与，若与一人。
佛言：若与比丘僧，比丘僧应分；若与乃至一人，应属一人。
以上文见，未可必曰邪正二部，唯由见异分彼此二部者乎！
②又云以三衣，钞批谓：四分律中，毗兰若婆罗门请佛及五百比丘夏安居，拟供养，后为魔入其心，忘却。
佛一夏唯食马麦。
既安居竟，佛令阿难报婆罗门云：佛夏竟，今欲游行。
婆罗门即悟，来至佛所，求哀忏悔。
即设供养。
佛为说法，便施佛三衣，余比丘各得两端㲲。
比丘不敢受，佛言：听取，此为夏安居故施。
今引此文，明知是时中现前施，不须作法也。
问：此文意明直尔三衣施佛等事，以证前法定，何今记云证人定耶？
答：有云：此佛及五百比丘，皆同界安居而受此施，不及异界，故成人定证也。
③佛言食随，钞批：立曰：此明施主亦是请僧安居，以给僧食。
僧既夏竟，有余长食，比丘欲分，施主不许。
佛言：随施主意，不应分。
今引此证，安居物皆由施主意，故不须作羯磨也。
准今记意，对衣为显不同，即引之也。
问：何故施主不许分耶？
答：此夏中饮食，施主为夏衣，不为分施故也。
④证人定，资行：有云：此佛、五百比丘皆同界安居而施之，不及异界，故可证人定也。
异钞批也。
二、时僧得施者。
谓施主布施，该通一化安居之人，是僧皆得，故曰僧得。
作法之时，须僧羯磨①。
时僧得中，初文为二。
前示名体。
安居是时，该通是僧得。
此但时定，余三不定。
作下，次明分法。
注羯磨云：如非时僧得施法。
①须僧羯磨，律中时僧得施而无羯磨，又注羯磨·集法篇无之，祖师义准耳。
是以简正云：须僧羯磨者，大德云，破古师也。
古云：但同时现前，直尔而分，不须作法。
所以尔者，谓律·衣法中，无羯磨文。
今师必须羯磨。
律云①：得夏衣未分便行，后分夏衣，忘不留行者分。
佛言：成分。
又云：若一比丘安居，大得僧夏衣，应心念口言受之。
若时中②不分，流入八月十六日非时分者，即作非时僧得施法。
以前安居移至他方，不得衣分，佛罚诸住人，还使通分。
引文中，初科。
前明须法。
古谓③不须羯磨，如疏斥之④。
未分便行者，即同安居人先出界去。
言成分者，由身出界，不妨作法故。
又下，次明心念受者，应云此是我物，三说。
若时下，次明时定。
律因旧住时中不分，意令客去人少物多，佛罚之者，以非时人多，得物反少，故知此施必在⑤时中。
既转同非时，则须羯磨，义复明矣。
①律云，四一。
成分下，接云：亦应嘱授后人，受夏衣分。
②若时中，简正：律曰：七月十六日有人施物，旧住人见客未散，有悭嫉心不肯分之，留至八月十六日，待客去后，作非时现前分。
遂罚彼贪心，却作非时僧得，普召十方共分此物。
准此，既时中不作法分，便非时令作羯磨，反显时中若分，亦合有法。
③古谓，准钞批，是法砺律师。
④如疏斥之，卷二一·二七：有人言：时僧得者，直尔摄取，以四定故。
留至非时，方作法分。
乃至今解须法。
若不作者，何名为僧？
何名限约？
界外来至，何得不给？
若许不与，此即现前，非僧得矣。
故文云彼得夏衣，应心念口言等，即是加法也。
又十、五二律云安居时僧得施者，应受持，若净施人；不尔者，后来比丘应共分，故知须也。
⑤此施必在，意云：此施在时中则时僧得施，转入非时则同非时僧得施；然非时僧得，自他共许，必须羯磨，反知在时中僧得，亦须羯磨矣。
僧祇云：若安居时衣，沙弥持戒，能作净①，得比丘意，随意与。
次科。
随意与者，或等或分也。
①能作净，会正：能作净，则能为众僧授食、折花等，令僧不犯，故曰得意与。
五分：难事破安居，得受安居衣施，住日多处取。
三中。
住日若等，即二处受。
以是难缘，不成破故。
据此①，时现前施，亦应得受。
①据此，问：若云住日等故，二处而受现前施，云何一人现前二处受之乎？
答：二处受者，非一时，前后受之也。
非时中亦二。
初、非时现前者。
施主召僧至宅、就寺设供，数人多少，随物而施。
律云：造池，造井，施缕等，因而施物。
又云：诸檀越大送好衣与诸比丘。
佛令数人多少，若十人为十分，乃至百人为百分。
好恶相参，令不见者掷筹。
若大价不可分者，听裁破分，应以刀截衣。
非时现前中。
初示名相。
下引律缘，因事而施，显是非时。
又下，次引分法。
十诵①：若时、非时僧施，乃至亡人衣②，一切布施物。
沙弥若立若坐，檀越次第自布施多少，属沙弥。
若檀越不分别，分作四分，三分与比丘，第四分与下三众。
五分一比丘分与三沙弥亦同。
僧祇③：若沙弥得意者，等与，若半等。
四分⑥五分，但是僧得施，下至净人，皆受其分。
次科。
初明与三众法。
本出二种僧得，今欲例同二种现前，故此引之。
初明檀越自分。
若檀越下，次明比丘为分。
后引二律⑦会同，可解。
然诸文通泛，故注以决之。
四下，后分净人。
注指如后。
①十诵，从二七至二八衣法中，明四种施，段段有此等语，又出五一。
②亡人衣，湛堂：檀越自分中，何出亡人衣哉？
济览：今谓非亡比丘衣乎。
③僧祇，卷二九云：尔时优波离知时而问世尊：沙弥云何与安居衣分？
佛言：若得比丘意，应与若半、若三分之一。
得比丘意者：持戒，能作净事。
波离复白佛言：如何与沙弥非时衣分？
佛言：等与。
若沙弥得多衣，畏作非法者，若与半，若与三分之一。
若彼和上、阿阇梨言等与，是沙弥无他，应随师语与。
亡人衣分，亦如是。
④准此诸部，问：上三律皆明僧得现前等与，准何文耶？
答：正明二种僧得，由僧和合对彼僧得，以义判二种现前等与也。
谓现前施，檀越随人数与物，如上律十人为十分，百人为百分等，今虽僧自分，亦准等与也。
又诸部僧得中云与三分之一，现前中未曾分别故。
⑤二种僧得，钞批：立谓：上二种现前，随施主意。
令一种僧得，由当时僧和合量处，等与、半与皆得，以施主将物望僧而施，故由僧也。
⑥四分，四一：若守僧伽蓝人，四分与一。
若不与，不应分。
⑦后引二律，谓引五分、僧祇与沙弥文，会同十诵与沙弥文也。
次非时僧得施者。
谓施主运心周普，通该三时，不局一界。
将物至寺，或在俗家，召僧鸣钟，以财用施，便羯磨断之，如分亡人轻物法。
非时僧得中。
初示名相。
三时，总指一岁，以释非时；不局一界，通摄十方，即明僧得也。
将下，次明分法。
断字上呼，止也。
律云：有住处现前僧大得衣物、可分之分物，时有客比丘数数来，分衣疲极。
佛令差一人白二羯磨分。
次科。
白二同下分亡物法，但改缘①云此住处僧大得可分衣②，现前僧应分等。
①改缘，分亡物缘句云：比丘某甲命过，所有若衣若非衣，现前僧应分。
②可分衣，即目轻物。
二部①互正。
亦有四种法。
二部，标中。
谓檀越通施僧尼，随来者得，故云互正。
言四种者，谓二部僧得二部现前，各有时、非时故。
①二部，僧、尼也，业疏四下。
四分、十诵：若施比丘僧，乃至无一沙弥；若施尼僧，乃至无一沙弥尼：如是五众互取就寺，不简僧尼等别，皆僧得现前，同合受故。
二部互中。
初别示互正。
律云：时有住处二部僧，多得可分衣物，僧多尼少，佛言①分作二分。
若无尼，纯式叉、纯沙弥尼，亦分作二分；若无尼三众，比丘僧应分。
若尼多僧少，若无僧，乃至沙弥亦为二分；俱无二众，比丘尼应分。
如下，总示分法，初明本部各分。
注羯磨云：至当部中，皆须作羯磨分。
不下，显互取之意。
非谓五众得同作法。
①佛言，比丘百人，尼一人，可为二分也。
业疏云：所以不计人数，约部分为二者，由僧尼位别，本主标通，望僧行施，故约部故。
五百问云①：有人施僧物后，更比丘来，及在座，打槌应得，不打不合。
若有余䞋物，本道人已去，后人应问。
若当来，不合。
若永不来，咒愿取。
若或来，不得取，犯舍堕。
知死而取，犯弃，僧物故。
当部互中。
初明受施作相。
及在座者，谓就本座而施者。
若有下，次明取他遗物。
谓比丘受请，在白衣舍，去后遗物。
后来比丘，或因俗施，受取进否，故须明之。
知来犯堕，由是他物，不合取故。
但俗所施，不成盗重。
知死犯弃者，纵是他施，亦合僧分。
①五百问云，出问受施事品。
简正：谓僧虽未散，已作法摄入现前，若有客后到，不合得分。
今若欲与，应须打犍，和僧乞与。
若不和僧，便成盗现前僧物故。
问：今文何故科当部互耶？
答：今一科有二段：俱本施僧，后与别人，故云互也。
谓初段本施僧，作羯磨已，成现前物了，而未分与，此时比丘方来。
众僧尚在座，其中少分退散，故作相更集人，和现前物，以与别人也。
后段本施僧，彼僧去往他处，后别人来，施主即以已许已舍僧物与别人，俗施故非重盗，犯舍堕也。
余嚫物者，会正记设两释：一众僧余留彼分义，一彼人遗留义也。
即彼云：本道人即比丘也。
谓僧中留彼分，或彼遗留于此，后人欲取者，当审问前人来否等。
咒愿取等，简正：玄云：谓此人在僧中同受衣施，未及分物，便即远行，今留彼分。
彼既已远，永不还来，即于此物，已作舍心，今将此分，通与后人。
愿其在道安稳，故云咒愿。
或可咒愿本施主，如律云若为利故施，此利必当得一偈也。
或来，不得取，犯堕者，是回僧物故。
死犯弃者，准约重物，望常住结。
钞批：彼论：问：白衣有余嚫物，本道人去，与后人，后人得受不？
答：应问主人，本道人当来不？
若言永不来，咒愿取；若言或来，不得取。
若活取，犯舍；知死，犯弃，是僧物故。
问：亡人物未羯磨以前，正是十方现前物，故望十方无满五之义，何犯重乎？
答：钞批、简正等释，约重物云犯弃也，重物属常住故。
问：若约重物，何今记云亦合僧分乎？
既云僧分，轻物必矣。
答：一义云，今记意，犹云僧所属之分也，即不局轻物也；一义云，今记约可分轻物，是依羯磨已后释耳。
济览：今谓二义中，前义可也。
本文云知死取犯弃，故是未羯磨以前明也。
而今案，是经家异于律者乎？
例如不受食，引用杨枝，若灰漱口，不者堕之文，记云：不漱堕者，准律应吉，咽物方堕。
今亦尔乎？
四分律行事钞资持记卷第三十一四分律行事钞资持记卷第三十二宋余杭沙门元照撰记四、明亡五众物。
既财是小人所利，非大士所怀。
然出家济远，经劳涉乐，俗誉非慕，唯存出道者，则萧然世表，尘染不拘；而情性未融、素非清洁者，唯利是亲，全无道志。
然上下二士，并预法流：上达立法以济器①，下达受法②而随怀。
俱须两顺佛法，用通一道净行。
亡物，叙意中，初科。
上二句示财物。
利，宜也。
然下，叙人根，初明上士慕道。
济远谓越二死海。
济，度也。
经劳谓历于苦事。
涉乐谓趣于无为。
俗誉即世间名闻。
萧然即脱离之貌。
上四句叙其志，下二句明其行。
次明下士希利。
融，通也。
然下，明相济。
论语云：君子上达，小人下达。
今借彼语，用目二机。
谓上士虽轻于利，当行法以利人，故云济器；下根虽重于财，当依法而禀行，故云随怀。
然上士不可以轻利而弃法，下流不可以重财而任情，故云俱须等。
通，谓流通。
一道净行，即分衣法。
三世同遵，故云一道。
离尘遣著，故曰净行。
①立法以济器，谓上士虽厌于利，而须预分亡物之羯磨，意在立法，济下根器。
②受法，谓下士虽重于利，不可自放，应受法以随其所怀。
然亡僧衣物，处断多途，并谓指南，俱呈至说。
但由教有轻重，机悟浅深，如序所明，其例有六。
至论决断，每有迟疑。
临事详之，在于轻重。
次科。
初叙诸师处断。
指南者，古有作指南车，亦名司南，以示迷方者。
但下，示各执所以。
六师持律，寻序可见。
至下，点古未详。
临下，示今要旨。
今既事务繁杂，非诸门无以别之。
且张十门，用开进不：一、制入僧，余处不得；二、对亡者分法不同；三、同活、共财不同；四、嘱授是非；五、负债还不；六、定物重轻；七、具德赏劳；八、分物时节；九、正加分法；十、杂明受物。
三中十门。
初、二及十，各局一门；三下七科，次第行事。
初门，制意者。
所以五众亡后，皆入僧者。
生则依三宝出家，而物不入佛、法，以出家六和，同遵出要，身行所为，莫不为僧法所摄①。
故人施佛、法，比丘无分。
若施僧者，依位受之。
制意中，初意。
上二句征问。
生下，释通又二：初约义定；以下，出所以。
故下，引决。
①僧法所摄，法，恐音同字误，准尼钞作僧宝。
亦不属俗，非福田故。
僧祇：阿若憍陈如空林中入涅槃，牧牛人①送衣物与王。
王即评直五钱，依法断还沙门，乃至佛言属僧。
十诵：跋难陀死，衣物直四十万两金，国王刹利②种及诸亲里各欲收取。
佛言：王赐诸臣，比丘不得；乃至亲里集会，不见唤及。
僧家财法并同，俗人不合，此属僧物。
次意中。
初义判。
僧下，引示僧祇。
具云阿若多③，此翻解本际，又云知无，知空无故。
憍陈如，此云火器，其先事火故。
十诵，初引缘起。
跋难陀，此云欢喜④。
刹利种，即诸释种王子。
次引佛判：初明不属王、亲；僧下，次明唯属于僧。
①牧牛人，简正引祇明缘起，略曰：陈如在旷野，牧牛羊家，夫妇敬信，常供乳酪。
一日陈如自厌身，便持衣钵到林树下，右胁著地而入涅槃。
其牧牛人遂聚薪草，阇维供养，收于衣钵，送上于王。
评此衣价直五钱，依法断还沙门。
②国王刹利，准十诵，王波斯匿言：是人无儿子，物应属我。
诸刹利辈言：是比丘与我同姓刹利种，是衣物应属我等。
又有诸亲族言：跋难陀是我如是如是亲，此物应属我。
③阿若多，住法记：阿若多是名，此云解本际，或翻无知。
解与知并能证智，本际与无皆所证理。
憍陈如是姓，此云火器。
其先事火，从此命族。
据合先姓而后名，或是彼方所尚耳。
④欢喜，文句：牧牛难陀，此翻善欢喜。
有师言是律中跋难陀也。
记云：言欢喜者，从初慕道为名；欢喜中胜，故名善也。
二、对人死分法不同，十种断别。
分法十种，随难释之。
一者，粪扫取。
如五分：界内，水漂死①人，衣挂树枝，随见者取之。
二、入当时②现前僧。
如十诵：学悔沙弥死，被摈比丘死，守戒比丘死，随更互直取。
二中。
学悔可解。
被摈即摈出，非灭摈也。
守戒即清净。
此三同处，随有死者，存者取之。
①界内水漂死，钞批：案五分二一曰：时有比丘水所漂杀，衣钵挂著界内树枝。
诸比丘见，谓入僧界内，应属僧，不敢取。
以是事白佛，佛言：听作粪扫衣想取。
②二入当时，钞批：按十诵曰：佛语诸比丘言：有住处，一守戒比丘、一被摈比丘共住。
若守戒比丘死，衣物属被摈比丘；若被摈比丘死，衣物属守戒比丘。
若被摈比丘来，不应与。
如是一守戒二被摈共住亦尔。
一守戒三被摈亦同上。
二守戒一被摈，二被摈乃至四被摈亦尔。
三守戒一被摈，乃至四被摈亦尔。
次将被摈作头亦尔。
问：如一被摈四守戒共住，其一被摈死，自余四人清净僧，宜作法分，殊亡物十方现前，何今直尔分之耶？
答：能、所共守戒，方可作法。
随一有秽，直尔分之。
佛判已尔，岂又疑乎？
古记等云作法，公违圣言。
三、入同见①僧。
如四分：邪、正二部，各执是非，其人中道死、至彼死，皆同见自分。
三中。
云中道死，谓往而未达。
①三、入同见，四分俱文云：尔时有比丘从此部往彼部，未至便死。
佛言：随彼所往部应与。
钞批：邪部归正，正部向邪，未至其所，中路而死，属所向之处，以心决故。
若至彼部，同不须论，一向入彼。
四、入功能①僧。
如四分：被举比丘死，衣物入同羯磨举僧。
四中。
被举即三举，唯本作法者得之。
①四、入功能，钞批：僧祇不尔，故彼律第二六曰：被举比丘病，不应看，得语亲里者。
若无常者，僧不应分其衣钵，不应与烧身。
取其所眠床，以尸著上，衣钵系咽，曳床而出，唱是言众僧事净，众僧事净，弃田野中。
五、入二部僧①。
如五分独住比丘死，萨婆多②二界中间死，四分③无住处，白衣家死，五众先来④者得。
五中。
二部，谓僧、尼也。
①二部僧，钞批：立明：大僧及沙弥为一部，尼家三众为一部。
下文云五众先来者得与，即其事。
②萨婆多，第四·二，彼有二义：第一义如次科，第二义云随所先见，则取此衣。
③四分，四一·二取要，下接云：若无来者，应送与近处僧伽蓝。
④五众先来，问：轻重二种俱可得耶？
答：钞批：砺曰：无问轻重，悉入先来人。
但轻物入己，重物非属人物，故随先来者处分，还入常住。
宾云：古今诸师，皆言轻物入先见者，重物则随先见者处分，还入常住。
今详不然。
文言五众先来者得，何处令入常住？
但轻重悉入己，于理无失。
六、入面所向处僧。
如多论，二界中间①，随面向处僧应取。
第六，单就一众。
彼论：有一比丘持衣钵向彼寺，未至，在二界中间死。
佛言：随所去处僧得；若不知去处，随面向处僧得。
①二界中间，问：二界中间者，与第五何异？
答：前非从此往彼之因缘，无所期死，故同无住处白衣家。
今向彼寺，所期决矣，故属彼寺。
例如前邪、正二部中道死，属所向部判之等。
济览：今案此释非也乎。
谓若知欲至彼寺，不即是知其所去？
知所去者，随所去处僧得，何论面所向？
记所引论文可见也。
私明与上异者，上谓在二界中间独住之比丘乎。
如五分独住比丘是也。
若又知彼所期送，何论面向？
纵面不向彼，一切可送故。
七、入和尚①。
僧祇中，沙弥死，衣物入师和尚等。
谓令和尚分别财体，以师物自入，沙弥物入僧。
十诵判同比丘，五分亦尔。
莫问有戒无戒②，并断入僧，依法分之，以同利养。
第七。
初引文。
谓下，次释。
恐谓一向入和尚故。
注中，上文引证。
既同比丘，故知入僧。
莫下，义决。
①七、入和尚，砺云：沙弥死者，此律无文。
祇：入和尚。
五分、十诵：同比丘法。
十诵：憍萨罗国有沙弥死，诸比丘不知云何。
佛言：所著内外衣，应白二与看病人，余轻物僧应分，重物不应分。
准此，下三众类皆同。
然行事但依一部文。
钞批：案祇云：舍卫城有沙弥死，诸比丘问佛，此衣物应属谁。
佛言：应属和上。
齐此述钞中解云，谓令和尚分别财体等语者，此非祇文，后人义述耳。
首疏引僧祇云：言入和尚者，令和尚分别师物入己，沙弥物应入僧作法，不必一切入师。
宾破此解云：文中判属和尚。
今详僧祇判令属和上者，盖偿师恩训也。
沙弥物入僧者，钞批：注云十诵判同比丘者，立谓：沙弥死，衣物属僧分之，同大僧死法也。
十诵二八，沙弥亡物分法也。
②有戒无戒，谓形同、法同，皆须依僧法也，以同僧利养故。
八、入所亲白衣。
萨婆多：灭摈比丘死①，将衣钵付生缘。
第八。
入俗，僧无分义。
①灭摈比丘死，钞批：砺云：此是犯重人死，有三别。
若未摈者，多论云同于常判，宾云同清净僧尼也。
二、若已作法摈，入亲近白衣。
三、学悔死，十诵入死时现前僧也。
四分云，若呵责、摈出、依止、遮不至白衣家，四羯磨人，及别住之例，同清净人死判之。
九、随所在处得。
如十诵：有比丘持衣寄阿难，三处共争①，谓能寄人、所寄者、寄物处。
佛言：属阿难处僧，界内现前僧应分。
以寄人不寄处故。
九中引十诵。
初缘起。
有比丘即牟罗比丘，能寄人即牟罗，所寄即阿难本居处，物处是阿难受寄处。
下明佛判。
①三处共争，钞批：亡比丘本住处名能寄人；言所寄者，即阿难处也；言寄物处者，即阿难遥寄之处也。
佛言：属阿难处僧者，按十诵，有一比丘死，是衣物本寄阿难，其亡比丘在异处死，阿难在异处住，所寄衣物又在异处，其死处及阿难所住处，并受寄衣物处，各言合属我处僧。
佛言：阿难所在处界内现前僧应分。
上来九种，直尔分之。
第十、一和清众死，方入羯磨。
十中。
上二句简前。
直尔分者，谓随于本界据现而分，不作羯磨。
下二句正示。
即后所明。
对前一、三、五、六、九，故云一和；对前二、四、七、八，故云清众；前九并是直分，故云方入。
旧云：前九①直尔者，望一期摄入为言。
若细推之，约摄归后，须作法分。
公违正言，其谬甚矣。
①旧云前九，会正：直尔者，望不作法一期摄入为言。
若细而推之，约摄归后，作法分之，如面所向方及寄人处，理可知也。
通释：上九中并不须作法，佛明判所属故，岂通十方？
但第七入僧者，亦须羯磨，而今约入和尚者耳。
准知亡人物，名十方现前者，但约第十一种耳。
今破之。
钞批又云：前九不须羯磨，直尔得取。
即难云：如入同见二部，及寄衣所则有多僧，理有羯磨法，岂得直取？
又简正云：上九直尔分之者，且约初缘言之。
若后分之，即有作法，如第六、七、九皆须作法。
今对下一清众，故云直尔。
济览：第六者又须羯磨，而今约入和尚者耳。
余并不须作法。
佛明判所属，岂通十方哉？
三、同活共财①不同。
若师本意正与弟子衣食，不共同活。
已与者，得。
未与者，师亡已后，悉皆入僧。
实非同生，假冒取僧物者，犯重。
同活中，初科易解。
同生，生亦活也。
假冒，谓虚诳也。
①同活共财，湛堂：会正：同活者，平生活计俱同也。
共财者，共有财各有半分也。
搜玄：初明同活，二、若师徒下，共财。
济览：私分同活共财异者。
同活者，谓资之无财者，师给之，而无彼此分隔者，钞言如儿想，终无分隔是也。
共财者，俱有财而不分者，钞云财物共有，各别当分，且在一处是也。
若师本契，所有财物，决心同分，看如儿想，终无分隔。
此若互死，任情多少，随身服用一切入僧。
二中。
初叙本契。
此下，示分法。
任情多少，谓余财也。
随身服用，即亡者物也。
若师徒共契，财物共有，各别当分；且在一处，别活、返道，悉共半分：是名共活。
若分其物，准俗制道：已著之衣服、已用之器物，各属随身，并未须分；余有长财，依式分半。
三中。
初立契。
别活、返道，谓本立要，预约后事。
若下，分法。
言准俗者，俗法尔故。
已用服器未须分者，各属定故。
言依式者，即准俗法。
若不同活，又非共财，妄言取分，能所俱犯。
重则犯重，轻则偷兰。
善生经中，亦有两断，并据轻物。
四中。
云能所，能即众主辄断，所谓妄取物者。
下指善生两断，即夷、兰也。
上约重轻二物，经中唯就轻物，但望羯磨前后分之。
四、嘱授是非。
四句分之：嘱授善恶；人物差别；重单嘱授；成不之相。
初中有四。
一、嘱授善者。
自知昔来非法储积，唯结不善，今若命终，无一随者。
不如破著舍贪，顺本初受，便决誓愿，以财付他。
生福上处①，故是善也。
二、不善者。
恐此财物死后僧得，悭贪俗态，妄授白衣，谓言胜善。
此嘱非善。
三、不嘱善者。
若病笃之时，唯存出道，于此身中空无无漏，以此恨叹。
常知伪财本非真要，纵有劝嘱，便在爱增。
但论前业福道，此财佛已诚断。
如此而终，不嘱亦善。
四、不嘱不善。
谓前心欲舍，后便悭覆，展转互生不能自决，遂便舍命。
是不善也。
五百问②中，比丘爱铜碗事及悭衣事，如随相说。
嘱授中，初科四句。
初中。
顺初受者，以受戒时禀四依故。
生福即现因。
上处期后报，谓善道也。
三中。
笃犹极也。
此身未得无漏圣道，故云空无无漏。
劝嘱，谓他人相勉。
增字写误，合作憎：或与不与，心不等故。
前业，谓向前所作福业，或修圣道。
佛诚断者，判归僧故。
四中，初示相。
悭、施二心起灭不常，故云展转。
后引事证，二缘并出五百问论。
彼云昔有比丘念著铜碗，僧分物时，便来求碗，僧遂还之，舌舐放地，臭不可用等，又有比丘喜乐衣服，因病致死，后化为蛇来缠衣等。
铜碗见瞻病篇，悭衣在对施篇。
而言随相者，或即指下随篇事相，或是传写之谬。
①生福上处，简正：生福上处者，将财付他生有漏福，得上处天堂即俗意不除，妄将嘱授等。
②五百问，即问沙弥品第十七，卷下·一六具出之。
③旧云指文，会正：如随相者，此指文误也。
又恐初制钞时所指，后修时忘改也。
今破会正解。
二、差别者。
人物俱现，是嘱是授。
奴婢、田宅、车牛、庄园等重物，及轻物不可转者，名嘱。
可付与，如绢匹、衣服、宝物等，是授。
人物互现，或俱不现，是嘱非授。
以人在他邦，余物别处等。
非嘱授者，任僧准式，如前说也。
差别中，初科。
上二句通标。
上句贯下第二。
是嘱即标当科，是授探示第二，如下各结可见。
以初诸重物，止可嘱与；次是轻小，可以亲授故。
三中。
此总三句，互现有二：谓人现物不现，物现人不现，人物俱不现。
如上三句，止可嘱之。
上句面嘱所与，下二但嘱余人。
四中。
指前，即不嘱亦善句也。
①如氍毹，问：如布帛可转授，何云不可转乎？
答：搜玄：布帛，如布成筒，绢成束，病人不可举者。
钞批：谓在柜中不可授，但得是嘱。
三、重嘱授相。
重单中，初科。
重嘱可解。
重授，谓先已授人，物未持去，复授余人。
属初人定，后授不成。
僧祇：嘱与众多人，最后人得；授与众多人，在前者得。
准此决犯。
如决心与他，自言先出或对人陈，随一许竟，后便差损，理是他财；因不付他，或转余施，财主犯重。
由决心与他，属彼已定。
后乖本意，回他入己，损他犯重。
后人受施，如法受之，从贼得物，佛开取用故也。
善生云：先许他一衣，后便余大德来，转以施之，是得偷罪。
明了论：决心舍已不犯长。
次科。
初正判。
注文，前段决犯，后段明后受如法。
善下，引证。
善生证犯。
了论证不属己。
四、成不相者。
凡言嘱授，正是舍财相应心。
要必决与生福胜处，定无变悔，皆悉成就。
若云此物死后与我作墓，买棺椁、碑碣，作像，写经，供僧等事，并不成就。
以未死是物主，定不自分；死后更有主来，处断不依前法。
成否中，正显为二。
初明成相。
若下，次叙不成相。
上以义判，下出所以。
生存属己，死后属僧。
更有主者，即五德也。
若犯王法，知明日、晚间①必死，今日、中前随时并成，由未死前心决成主。
若以财物令人造像，施僧斋供，使我眼见，因即命终者成。
若言死后，同前浮漫。
次科。
初明嘱授与人。
若下，次明嘱他营福。
①明日晚间，问：未死以前，皆成主义，何明日晚间死，唯局今日、中前成主耶？
答：不尔，非谓明日之晚间，今日之中前。
明日及晚间，今日与中前也。
谓若明日死今日嘱，晚间死中前嘱，并成。
此语法，又同前卷三二页先正不正色等。
故诸部明示。
四分云：若临终时，嘱物与佛、法、僧，若我死后与等，佛言一切属僧。
十诵大同，唯三衣六物不应自处分。
僧祇：若未付财，或得已不作净，还置病人边，并不成；若作净已置边者得；若言我死当与，若差即舍，并不成。
五分：若生时已与人，而未持去，僧应白二与之。
引文中。
初句通标。
四下，别引四节，可解。
十诵六物不应者，佛制赏看病故。
五分令作法者，恐僧不知故。
五、负债进不者。
先以义分。
若佛、法、别人负亡人物，亡人负佛、法、别人物，并含轻重者。
有则相当还，无则交络还。
以并收入，须依本物，重则入常住，轻入现前僧。
若先负轻物，今追得重，还须卖取轻物，依法分之。
若本负重还轻者，入常住僧中，不同共僧之法。
负债，义求中，初科。
前明互负。
有下，示还法，初通示对互。
负重还重，负轻还轻，故云相当。
重轻互还，名为交络。
以下，别释互还。
并收入者，谓判归二僧故。
依本者，推本所负故。
负轻还重，则以重归轻；负重还轻，则以轻归重。
对文可了。
轻物十方共分，名共僧法。
此入常住，故云不同。
若常住僧负亡者重物，不须索取。
若负轻物，追入现前僧；得重物还者，依前易取轻物分之；若全无可得者便止。
次科。
初明负重。
若下，次明负轻。
无可得者，谓常住匮乏也。
十诵云：若比丘生时负三宝物，应归。
若三宝贷比丘物，索取入现前僧。
乃至四方、现前、客旧比丘等亦同上。
若赊酒不还便死，取衣钵还。
若无者，取僧物偿，恐出诸比丘恶名声故。
若先与他衣价，死时还索取。
取他衣未与价，若死还本衣，无者卖衣钵还。
又债息异处有五句：一、衣钵寄在余处，身在余处死，随物处僧得；二、负债处①、死处，负债处僧得；三、死处、出息处、保任处②，保任处僧得；四、死处、质物处、取钱处，质物处僧得；五、死处、取钱处、执券书处，执券处僧得。
引文中，十诵，初科四节。
初对三宝互负。
应归即还三宝。
入现前僧者，谓索来判处言滥，故特注显。
或可前云常住负重物，不须索取，今准十诵以决前义。
上通明三宝。
乃至下，别举僧别。
并须索入，故云同上。
若下，次明负酒债。
注中，决上僧物，应取十方现前物还。
必无现前，方听常住，故云随缘。
遮讥护法，事重故开。
若先下，三、明互负衣直。
言无者，谓衣不在也。
又下，四、明异处差别。
彼律五句，并因跋难陀为缘。
初句，因寄物处、死处比丘共争，佛言寄物界内现前僧应分。
次句，彼云跋难陀衣钵物处处出息与人，在异处死，二处共争，佛判如文。
第三加保任处，谓比丘为彼保掌出息也。
四、加质物处，谓以财物在异处质与人也。
五、加执券书者，即为财主掌计簿籍也。
①负债处，简正：负债处者，出息出钱处也，负债处界内应分，所负之物在彼界故。
资行：负债出息取钱，皆同体异名。
②保任处，钞批：由今时出息，若不还者，保人代出；今若死后，故属保任处僧分。
此中文犹不了。
若息物在俗边，索未得者，可准十诵依券征取。
若物在僧边者，亡后随物处僧得，终不得以券书故，摄他异界僧物。
如初句断，以彼此俱僧故。
若论重物，亦不得取，以不听移此僧物而送彼僧，除羯磨法。
若负物在俗，同无住处，五众先来者得，重物随见者送寺。
若多人所知，共争不决者，如十诵五断，或同前人、处二寄断。
次科。
初句指破。
若下，次显理非。
如下，三、明别断，上明入僧。
若负下，次明在俗，前约直取。
若下，后断互争。
十诵五中，准后三断。
人、处二寄，即分法中寄人②不寄处、寄处不寄人二断也。
①决通后句，科文。
一义云局决第五句，一义云通后三句云后句也。
谓第三，出息处是俗舍，保任处可得；若僧界，彼此僧故，出息处僧可得。
第四取钱处，若俗舍，质物处僧可得；若僧界，取钱处僧可得。
第五取钱处，若俗舍，执举主僧可得；若僧舍，取钱处僧可得。
不说此别，故云不了也。
一义云，今十诵文有四节，第四之一节，正说五句，今指后句法一节云决通后句。
是以大钞记第八云：是文不了，谓上来五句文不了也。
②寄人，上分法中，约僧处。
若约俗舍，或有比丘住张家，他比丘持衣寄张家比丘，此比丘留衣张家，出行住李家。
后衣主亡时，余比丘来张家见亡人衣欲得，李家比丘亦欲得，则李家比丘可得，以寄人不寄处故。
若寄处不寄人，张家先来之五众可得，李家比丘不得。
毗尼母①：若有生息物在外，遣寺内僧祇净人②推求取之，入此寺常住僧。
母论生息在外，即俗人处。
①毗尼母，本文云：若有生息物在外，应遣寺中僧祇净人推觅取之。
得已，入此寺常住。
②僧祇净人，一义曰言僧家净人也，非僧祇律，故尼钞无僧祇二字。
又科文意尔。
一义云，母论不尽理，重引僧祇明之。
云云。
五百问云：比丘借人物，前人死，要须白僧，得取本物，不白而取得罪。
若僧不与强取，或僧知而不还，自他俱犯。
五百问借人物者，谓以物借他。
言得罪者，彼云：一切不得自取，犯吉。
白众，众还得取，众不还犯吉。
若众不与，强取犯堕。
故云自他俱犯也。
祇云：若索债者，当看前人持戒可信者与，不可信者不应与；若有可信人证明者应与，不信证者不应与。
僧祇索债，谓有比丘死，余人来索。
事容罔滥，故制观量。
六、定轻重者。
然此亡物，诸部未融①，随情难信。
理须随本受体，何律受戒，即以此律而定重轻。
若亡人②不忆，看病者未知，则随③别住何部行事，即以此部处断是非。
不得自垢心行，妄兴与夺。
实从四分而受，当寺行之，便随贪欲多判轻物入僧，便准十诵④：此由贪故犯，非由教是罪。
定轻重中，初科为二：初正判；不下，遮非。
初中，前明据体，受随相应故；后约随处，现僧同见故。
遮非中，初遮其妄情。
实下，示其滥用。
如下所引，四分衣钵等外，多判入重；十诵余物，多是归轻。
今欲多得衣分，乃背受随，辄用十诵。
由贪等者，推过归心，以判重为轻，皆犯夷重。
轻重仪云然以人情忌狭，拥结非无。
知事则亲常住，引轻入重；别僧则私自利，引重从轻是也。
①诸部未融，钞批：立明：如四分中，一切器皿入重，十诵明计量，两分轻重，此等例名未融。
简正：未融者，未能融会四部律文，但随己情而断，难可信用。
②若亡人，大钞记云：谓亡人受戒时直知低头受戒，不知当时依何部羯磨受戒也。
③则随，简正：随别住者，即是摄僧界也。
既不委亡比丘是何部律受戒，今但且依此别住界中，众僧寻常行事处判轻重之律。
僧网篇三四·一：今诸别住，局见者多。
记云：别住即目僧寺。
下记云：一方别住，谓众同之处。
④便准十诵，大钞记云：谓依十诵文，断二斗已下瓶等入轻，以上入重。
若依四分中，小瓶亦入重。
今于断割之前，预须总位。
然随持律六种不同，如序中列，及论附事，三阶处决。
次科。
豫，合作预。
总撮六见，不出三阶①。
①总撮六见，不出三阶，简正：三阶处决者，于六师中，第一师唯用四分，第三师先准四分，通取诸部相添，第五师通用律藏。
今此但作三段阶级。
会正：一者，初师唯用四分；二者，第三师，四分先准，兼明余部；三者，第六师，通用律藏废立正文。
此等诸记于六师中，唯出其三师见。
若依今记，三阶通收六师见。
通释：今三阶中之初师，全同六师中之初师；今第二师，同六师中第二、第三两师；今第三师，同六师中第四师，依律藏废立正文故。
今三阶中，不引五藏及大乘，故略不摄第五、六二师。
六见，序云：一、唯执四分一部，不用外宗。
二、当部缺文，取外引用。
三、当宗有义，文非明了。
如颠狂、睡眠、哑、聋等，淫戒中云对彼舍戒不成，是有不足数义也。
然瞻波法中列不足数不出之，是文非明了也。
四、此部文义俱明，而是异宗所废。
五、兼取五藏，通会律宗。
六、终穷所归，大乘至极。
准记，第二，文缺，则直取外；第三，随义类取外；第四，异部所废，舍本取他；第五，更取经藏；第六，又更依大乘。
从狭至宽之次第。
一者，唯用四分一律。
有则依文而用，无则不取外宗。
故律中十三章门，判物皆尽，唯有重轻二别。
别释中，第一师，初科。
十三章①者：一、是僧伽蓝；二、属僧伽蓝园田果树；三、多有别房；四、属别房物；五、瓶盆斧凿灯台；六、多诸重物；七、绳床、木床、卧具、坐褥；八、伊梨②延陀、耄罗、耄耄罗；九、守伽蓝人；十、车舆；十一、水瓶澡罐锡杖扇；十二、诸杂作器；十三、衣钵等。
如文所引。
律断前十二皆重。
后一属轻，故云唯有重轻二别也。
①十三章，律四一·一云，尔时舍卫国有多知识比丘死，有多僧伽蓝，多有属僧伽蓝园田果树等，略如记所引。
第七坐褥下，律加枕。
第八耄耄罗下，加氍毹。
第十二，律具云：多有铁作器、木作器、陶作器、皮作器、剃发刀、竹作器。
第十三，律云：多衣钵、尼师坛、针筒。
②伊梨，又仪云：伊梨鹿皮，此方有而小异。
此则皮薄而毛，彼则皮厚而毛柔，如羊之皮，恒可藉坐。
有而不同，故存本名。
③獏，与薶同，莫白切，似熊。
寝其皮避湿，图其形避邪，今俗云之白决。
④竹木，彼云：多有铁作器、陶作器、皮作器、剃发刀、竹作器。
若决判者，一切衣、钵、坐具、盛衣①贮器、针筒、俱夜罗②器、氍氀应量、剃刀等物，入轻。
余者，一切器物之中不列名者，并判入重。
若有道俗③衣服者入轻。
准氍氀量，过则入重。
次科。
初明轻物。
即第十三一章门也。
俱夜罗，仪云：此翻随钵器。
余下，次明重物。
即总前十二门也。
若下，别简衣服。
①盛衣，钞下文：盛衣者，衣襆也。
贮器者，钵袋。
②俱夜罗，名义七云：俱夜罗，此云随钵器。
法宝解云：即匙、箸、键等。
③若有道俗，简正：问云：既此俗服，何入轻收？
答：虽是俗服，盖是王臣所著法衣。
此一家正断，亦无与二①，不可抑夺。
结中。
此一家者，即指上判。
无与二者，谓与今同也。
但彼不用外宗，未为尽善。
不可抑之为非，夺之不存，故云也。
①亦无与二，简正：亦无与二者，此师但依四分而断，不取外宗，都绝是非，故云无二。
不可，四分无处抑其令用外宗，又不可夺其不用，故云也。
二者，四分先准，诸部类分，义决有无，旁出轻重。
次师，初科三义。
据体立宗，故四分先准。
本宗既阙，取外相成，故取诸部。
本异俱无，仍加义决。
下之二种，对上本宗，故云旁出。
旁，即兼也。
初略分三。
一、佛所制畜。
如六物等，资道要务，一向入轻。
二、制不听畜。
如田园、奴婢、畜生、金、宝、谷、米、船、乘等，妨道中最，不许自营，准判入重。
三、佛开听中，义含轻重。
如长衣、百一，及以器物随身众具，以物乃妨、长①，容得济形资道，此则判有不同。
今且依钞者一意，位分三别。
略分中。
三科各出所以。
前二轻重各定，诸部皆同。
后一反之，故须别判。
简去异说，故云钞者一意。
①物乃妨长，会正：妨长者，若望上根但畜三衣六物，此实妨道为长；若望中下二根，济形资道，此又成要。
故须处判，随缘不同。
一者，性重。
如一切铜、铁、木、石、盆、瓶①、釜、镬、车舆器物，以体是重物，不堪随道，准判入重。
三位。
性重，谓金石等物。
①瓶，入重者，是约大者，如随身小瓶是轻限。
故仪云：如瓶罐之器，资道要缘，理须入轻。
二、性轻者。
百一众具，可得随身，布、绢莫问多少，准判入轻。
性轻，谓布帛等。
三、从用轻重者。
或事重用轻，如剃刀、函石、盛衣贮器及以针筒、铜碗、匙、箸、键𨩲等器入轻；或事轻用重，如大小帐盖、行障①、枕扇、毡褥、床席、俗人衣服，并是妨碍，入重而断。
从用二句，应具四句。
俱重、俱轻，举事配之可解。
事重，事即物体。
用轻，谓资身助道；用重，谓恣情废业。
①行障，会正：障，卫也，亦名步障，如王恺作四十里紫丝步障。
有云幕也，又云行障也。
尼钞云步障。
有云国王行幸时，左右引之。
东大寺三藏有之云云。
但以教网具周，必须文显。
然又聚类七种分之。
后必有事，依门自判。
准用十诵律中瓦木等色，随事分物。
今亦附事广明。
广分中，初科。
上二句示引用。
然下，明科判。
注中，取例。
十诵器物，不从体判，但随事用以分重轻。
今此诸门，准彼为例，亦随事判，故云附事广明也。
十诵：病人死，看病者取其衣物，浣洗暴卷襞，徐担入众。
毗尼母云：并取衣物在僧前已，遣一人分处可分物、不可分物，各别著一处。
如是云云。
云何名重物？
以物重故。
广明别相如彼说。
次科。
十诵，明持物入众。
母论，明遣差五德。
彼广示分法，故指云云。
下释重名，义含体用。
轻物名义，可以准知。
第一，丝麻毛绵所作。
正判中。
丝麻毛绵，从体标名，四种摄尽一切衣物，即十三章中十三、第八二章也。
古来科节，连环合杂，物类不分，重轻混乱。
今并细科，有如指掌，至于记中，略点而已。
又复古记，多引俗书释物名相，古今朝代裁制不同，过成繁碎，今并削之。
至有难晓，时为略释。
四分中：坐褥、卧褥入重。
四分中，初科。
注云表里装治者，仪云：二褥，随其大小，皆谓内以毡为骨，绵儭于外，通以布帛缦之。
若但一边毡布者，入轻。
氍氀①长五肘，广三肘，毛长三指，入轻。
此寒雪国中曲开氍氀，相同袈裟，条叶具足，毛内叶外，乃至皮作亦然。
故开皮为卧具，此即三衣也。
被是重物②，不可例之。
以僧祇中有毡僧伽梨故。
自余准此为量。
氍毹中，初准律以判。
此下，释轻所以，初示衣相。
即取量同袈裟，过此入重。
故仪文云：予昔以量同三衣故入轻收，毡被之属，例此分量。
后因天人告云：氍毹体量，乃通三衣，中国不开，被寒土耳。
又云：诸寒严国，多用布毡，复贮著之；无者，以软草织衣服之；又无者，以树皮槌令软而服之；又无者，可以毛罽③如氍毹法，割截成三衣，毛在内披之；又无者，可用诸皮作三衣服之。
如此次第，渐渐而开。
若至中方，自有法衣，则树皮等并入重也。
故下判云氍毹如前三衣相者在轻，异者不问大小厚薄皆重。
被下，简滥，从用重故。
以下，证成。
余准此者，谓余毛也。
①氍氀，正字通：氍，其余切，音渠。
小补韵会：氀，龙珠切，通俗文毛布也。
②被是重物，简正：古断被同氍氀入轻也，今师云不开畜。
全是俗怀，不可为例。
③毛罽，毛布也。
罽，居例反，织毛为之。
被及被单入重。
三中。
被单，仪云：单敷①、被单之属，既不同被，相等缦布三衣，可从轻限。
①仪云单敷，问：钞今文及下文、仪文何故不同？
答：钞今文准四分，下文及仪文准五分耳。
即简正云：被及被单入重者，依四分断也。
若依五分，独被单类同单敷，入轻收。
薄软毡堪可叠披入轻。
四中。
薄软毡轻者，仪云：厚䩕①入重，而薄堪可裁缝，不同氍毹全是俗怀，此毡通于道务也。
①䩕，音昂。
仪文作，考字书无字。
按鞕字欤。
鞕，鱼孟切，坚也，强也。
又下五分科中，钞文云硬厚，硬与鞕同。
今案中华大字典：音仰，丝履也。
氍氀锦绣等，绮色分明，入重。
律令坏色著之，犹同三衣相也。
五中。
仪云：氍毹纯色入轻，杂者入重。
又云：丛毛编织而出毛头，兼有文像人兽等状，名曰氍毹。
此即杂者。
律下，释疑①。
恐谓律听坏色而著，不当入重。
准知染坏，理在轻收。
①律下释疑，释疑中，律听者，乃是量同三衣而染坏。
以纯色者则不入重，杂色是重也。
准知下，谓虽本杂而后染坏，则应入轻也。
绫罗入轻。
律开受王大价衣，及施主种种好衣。
文中①乃不明了，不妨含于贵价交梭②等入轻。
下文听著大价疏衣也。
六中。
初正判。
绫罗轻者，仪云：虽衣体交错，而色相纯同，故律开著细鹅文相衣也。
律下，准例。
初引律，文下决通。
交梭，即绫罗纱縠等。
仪云：即如纱、葛之属，例轻分也。
梭，苏禾反。
下下，引证。
上王大价衣，谓是贵物，用证绫罗。
若准仪文，天人所告，乃是袈裟。
西土诸王外理国政，则服俗衣。
内遵法行，便怀道服，咸著僧伽梨。
其价极贵，或出万金，故名大价。
①文中，钞批：文中不明了者，有人云：天人正明此义，言贵价衣还是袈裟，但价贵耳，非俗人服也。
意云：文不分别贵价衣是袈裟，故云不了也。
又简正云：律但云诸优婆塞遣人大送种种好衣，并不分别衣名，及罗縠等，是不明了也。
不妨含于等者，今师义断，既是大价好衣，必是大贵绞梭等也。
又下文听著大价疏衣，何简绫罗縠也？
意云：律不明大价衣通绫罗縠纱等，故云不明了也。
②梭，汇：音唆，织具，所以行纬者。
僧祇：覆疮衣、雨浴衣、漉水囊、二种腰带、卧具，入轻。
诸部中，初科。
二种带者，彼律因乞食比丘旋风吹去内衣，佛言应著腰带。
诸比丘散缕作，纽缕作，空中作。
佛言：散缕、纽缕，尽不听。
空中者，应当中缝，若织编作。
五分：劫贝①、单敷、衬身衣、针线囊、钵囊、革屣囊，入轻。
准此，被单虽是从被，犹同衬身，单敷不异，可类在轻。
锦绮、毛𣮧，若毡、蚊厨等入重。
准此，四分减量者入轻；必依量，硬厚入重，不堪披著。
不同氍氀法服，厚软可服。
毾㲪类同锦绣。
虽是小毡，而属床几者，相随入重。
次科，五分。
初、判轻物。
劫贝，即木绵衣。
单敷，仪云：谓敷床上，垂四角者。
衬身衣，仪云：即身疮衬三衣者。
准此等者，即准单敷类决被单。
锦下，次、判重物，初判毛𣮧。
音牓，毛织布也。
准此者，即准毛毡，校上薄软。
必依量者，谓纵不过量，而硬厚者，亦入重收。
不下，简异。
次判毾㲪。
仪云：谓以经纬斑毛，如此锦者，用为地敷、壁障等。
三、判小毡。
①劫贝，仪云：劫贝衣，中国出之，缉花所作，如白褺之例，京师有之。
五大色衣入轻。
律中，上色染衣，上色锦衣，听作袈裟色畜。
若真绯等判入重者，黄、白不应入轻。
白色佛制不著，尚判绢布入轻，例于黄①、青、赤，亦应分也。
若尔，氍氀佛制量入轻，不云色者，何判入重？
答：彼离绮错，外同三衣，条叶具足，同故入轻。
准五分文②，必纯色者，准律非重。
三中。
三段，初正判。
仪云：由体是应法，即堪改转，还类法衣，如律受净。
若尔，锦衣亦听坏色而畜，理应入轻？
答：仪云③不同锦绣毾㲪，染则可得如法；未染，体是斑文绮错，外相五彩分炳。
又佛正断在重，无宜抑例通分是也。
若下，二、斥非。
仪云：有人云：真绯、正紫大色上染，佛断不服，著得堕罪，故须入重。
今不具引，直牒彼计，引类难破。
绢布不出黄白二色，同是五大，亦不许著，而判在轻。
故知不可但据佛制不著，便谓入重。
若尔下，例难。
氍毹前有两断，彼谓入轻乃是约量，入重正是约色，故有此难。
答中。
初明入轻，但离绮错，纵纯上色，亦判入轻。
故知但分文之纯杂，不论色之如非。
故引五分为证，彼云④锦绮毛𣮧等不应分，若纯色者应分。
①例于黄，不云例白而云黄者，准记，绢布言兼黄白，故黄白二色，前后互出耳。
②准五分文，此一句须接上欤，然依记释不尔，疑下准律二字，移入轻下可欤。
③仪云，下卷，仪文意：白色绢布，不同锦绣斑文也。
④彼云，五分二〇。
今依轻重仪引之。
若纯已下，取意加之，彼无之。
丝麻缕线，不问多少，义准入轻。
必含茧含稭，便入重色。
四中。
含，包也。
仪云有虫之茧，著秆之麻，并谓未成缕者。
稭，音皆，麻秆也。
盛衣袋者，准五分，入轻。
连袋、长袋、被袋等入重。
五中。
初判轻。
注约串于肩上，取两头以为齐限，即非大者。
准五分者，上明数量，即出五分。
下三入重，并谓大者。
被袋随被①判也。
连袋，古云：两头缝合，中间开口也。
仪云：以绮错所成，同俗被袋，不入分限。
①随被，上曰被入重。
古云者，增晖记也。
一切俗服襦袄之类，已坏色、折破，入轻。
犹是白色俗衣用服者，入重。
六中。
坏色异俗，折破非衣，故并入轻。
犹是下，反上二种故重。
仪云：为绝怀俗之心故。
襦①，短衣也。
①襦，古言汗襦。
白关之车，谓之曰襦。
陈魏宋楚之间，谓之檐襦，或谓之裈襦。
杂彩色线靴鞋，及余男女衣服、补方巾、袋等，并入重。
绣绮钵袋随钵者，入轻。
七中。
彩线靴鞋者，仪云：时有作三台龙凤，及错彩线绮绣刺，成者入重。
男女衣服，即童男稚女花彩之衣。
补方，旧云：即裁五彩畟方补合成者。
仪云：绣缬结络，绮错彩袋，俱从重收；纯色毡袋等，并入分也。
绣绮钵袋轻者，随钵判故。
若准仪文云：绣彩装饰者，可单抽重收，事同绣锦之服故。
第二，瓦石铁木竹等所作。
第二，标中。
五体总收五物。
石铁二种，总诸金宝。
四分：铜瓶、铜盆①、绳床、木床、水瓶、澡罐②、锡杖、扇、斧、凿、灯、台、枕、车舆，及铁、皮、竹、陶、木五种作器入重。
此五种作器，并谓能造物具，故律云，木作器狼藉无安置处，佛令作皮囊盛之。
非谓所造之物。
四分，初科。
前总列诸物，即十三章门六章之物。
瓶、盆及下斧、凿、灯、台，在第五；二床在第七；水瓶等在十一；车舆等在十；铁、皮等作器在十二；下明④染色、针线，即第六，成衣众具。
律并判重；下引诸部，则有科酌⑥。
此下，别简作具。
仪云：古德谓不问能所皆重。
故此决之。
初正示。
故下，引证。
注简所造差别，不可一判。
则明上云入重，定是能造。
仪云：铁作器者，炉冶钳、砧、错⑦等器；陶作器，谓轮、绳、袋、簿、锹、镢等具；皮作器，谓盆、瓮、床、桄、刀、铲、熨铁等；竹作器，谓刀、锯等；木作器，谓斧、锯、斤、铲等。
此皆妨道，不合畜故。
①铜瓶、铜盆，律开十六枚器中，有大瓶、小瓶、大盆、小盆，尼令说净畜，比丘直畜，不须说净。
仪下总明开畜器中，虽列之，不判轻重，依今律文入重耳。
②水瓶、澡罐，仪上，明此二种准十诵两判，谓二斗已上入重，已下入轻。
③佛则不判，湛堂：谓律文不判能造所造俱入重也。
今案记释，谓所造通轻重；而上唯云重，不分别轻重，知是能造矣。
④下明，非谓本律，即引善见针线应分。
又引十诵一切染色，不应分。
⑤共前，第一门初，记云：丝麻毛绵，四种摄尽一切衣物，即十三章中十三、第八二章也。
彼二章加今六章，故为八也。
自余五章明第三，田园房舍中见之。
⑥科酌，科字疑写误，可改斟酌。
⑦错，厉石也。
诗·小雅：他山之石，可以为错。
剃刀入轻。
次科。
剃刀入轻，从用轻故。
钱宝等入重。
下文，冢间得钱，坏相作铜用。
三中。
钱通①八种。
宝总③真似。
钱及真宝皆重，不净物故。
似宝，若本块段，入重；入百一数者，皆轻。
下文，即律·衣法中，拾粪扫者取之，因开。
此证钱宝是不得畜。
①钱通，畜宝戒记除鍮、皮二种，加白镴、铅、锡。
②胡胶，行宗云：此方蜡类。
③宝总，畜宝戒钞引多论，即以七宝为真，如今记所列琥珀、水精等。
伪珠摄似宝。
彼记云：伪珠，世中以药石烧者。
今记真、似二宝，依轻重仪列，彼锡下有白镴。
十诵：刮汗篦、灌鼻筒、熨斗、香炉、熏钵钩、壁上钩、禅镇、匙、钵支及钵、小钵、半钵、键𨩲、小键𨩲、钳、镊、截爪刀子、截衣刀、户牌①、曲户钩等入轻。
若水精、贝、齿、角作器，谓如前小者入轻，以外过半斗以上②入重。
一切染色若煮、未煮不应分。
诸部中，初科。
前通列诸物，皆是小者。
半钵，即浅钵。
户牌，标户钩者。
若下，别简诸器。
贝，即海虫壳。
齿，即兽牙。
作器，谓上四物所作者。
如前，即指③上诸钵。
注姬周半斗，即今一升半许。
上明器物。
一切下，判染色。
仪云：紫草、黄蘗、栀子、乾陀等。
此皆木类。
①户牌，大钞记云：户牌，谓闭门物，或木铁皮等。
曲户钩，谓闭门曲金也。
文户牌之释，与今记异也。
②半斗以上，考十诵二七衣法中，铁物、铜物、石物、瓦物、木物中，并二斗以下应分；次角物、皮物中，半斗已下应分；余水精物、贝物、齿牙物中，不明斗量。
切宜知之。
③如前即指，通释：上诸钵旋大，岂以齿角等作之？
今据轻重仪，明铜、铁等物，则列诸钵、瓶、盆等，又明量云二斗已下应分云云。
彼瓦物中，具明铜、铁等中指准。
次角、贝等中，但列刮汗篦、灌鼻筒、熨斗、香炉、禅镇、钵支等物，而明量云半斗已下应分云云。
准之，今言如前者，指香炉、禅镇等物耳。
今钞略摄，不委分，对义宜见。
今按不尔，灌鼻筒、匙及钵支等，皆小物，岂有过半斗钵支？
故记云指上诸钵，即灌鼻筒等自无头物，故不及言耳。
又况斗半已下小钵，以具角等造，何可不得耶？
僧祇：钱、金银、真珠、琉璃、珂贝、珊瑚、颇梨、车渠、马脑、玉石，入重。
卧床、坐床、木盘、木瓶、木盆、竹筐、竹筥亦尔。
过量白钵、瓷瓦铁等入重。
准此，过量好钵亦重，佛制不用。
次科。
僧祇三节，初、判二宝，次、判床器。
方曰筐，圆曰筥，皆竹器也。
亦尔者，同上重也。
三、判非法钵。
瓦、铁，色量非；瓷者，更加体非。
文标色量俱非，纵令色如，亦乖佛制，故云准此等。
善见：针线应分。
三中。
善见但判针耳，线见前科。
入楞伽①云：为割截袈裟故，听畜四寸刀，头如月刃。
四中。
经开畜刀，四寸为限，大则归重。
①入楞伽，全十卷，元魏菩提留支译。
今文出第九。
若生时造送终调度①，并入重。
五中。
送终调度，谓车舆、棺椁，预作坟茔等。
①调度，记曰：调度，谓调养具度，即众物通名。
瞻病记云：舆，即抬棺之物。
舆，两手对举之车。
柜簏、屏风障子及诸锁钥入重，以妨长故。
户钩准轻，亦有相随入重。
六中。
簏，即竹箱笼等。
户钩相随入重，谓属户门者。
四分俱夜罗器①，即应量减量钵碗等，十诵入轻；若是夹纻、铜钵等，亦判入重。
第七。
十诵轻者，即如上引，不过半斗也。
夹纻及铜，皆体非也。
仪文：义加漆器，谓俗中盘、碗、盏、合，乃至匙、箸、食单，无问大小多少，并入重收。
以全是俗有，非道用故。
①俱夜罗器，仪下一云：俱夜罗器者，此方译曰随钵器，即钵内所盛者也。
又四页云：随钵，谓次钵、小钵、键并铜鍮碗盏，及以匕箸等，总名俱夜罗器也。
五页云：其余随钵，律本断轻，而但云俱夜罗器，不显其相。
准此，祖师约义，钵所随诸器，总名俱夜罗器也。
供养香炉，轻可随身，入轻，准上十诵。
有宝装校①入重，以捉宝戒制故。
若重、大者入重。
根本为佛、法而作，不自摄者，随本处安置，不得追夺；若随缘改卖不定者，如上处分。
经架、香案、经函之属，轻可随身，同上入轻；各有别属，亦随本位。
佛床经巾之属，亦随本入佛、法；无定者入重。
数珠入轻。
第八有三。
初、判香炉，前约量判轻。
准十诵者，亦半斗也。
有下，简宝饰。
捉宝制者，戒本云及宝庄饰具故。
若下，简过量。
根本下，简所属。
如上处分，即约量轻重也。
次、判佛法供具。
并同两判。
不同香炉可约斗量，故但云轻可随身者。
三、判数珠。
注别属者，由是轻小，得自受用，而无改卖不定之义，故偏判轻。
仪云：木槵珠贯杂色伪宝所成之珠。
在机正要，勿过数法，投接下根，牵课修业。
可准多论②，似宝杂色，开为百一物者，得如法用，宜断轻收。
余木竹等，例此分也。
①装校，法华·方便品，有清净广严饰，装校于诸塔二句。
②多论，卷五：若似宝作器，入百一物数，不须作净。
第三，田土、园林、房舍等。
第三田土等，标中。
即摄十三章中前四也。
畜生、人民，即是第九一章，离为二科。
皮革，出十三轻物。
四药，出第二，属伽蓝物。
①共前，前二二页九行记云共前为八，谓第一门丝麻毛绵科有第八及第十三二章，次第二门瓦石铁木科，有五、六、七及十、十一、十二六章，故共前为八。
次今第三门，田园房舍科，有初、二、三、四四章，故云共前十二，但缺第九一章，故记探后足云：畜生、人民即是第九一章。
即律十三章具故，记注云：对律十三章足。
四分云伽蓝及属伽蓝果树，别房、属别房物。
若舍布绢为己造房，若已易得重物者入重；死时犹是轻物者听分。
若舍轻重物入佛、法者，不合追取。
为佛、法有别主故，还随亡者处分。
四分中，初通列四物。
若下，别示属房物，初明轻物①易重已未。
若下，次明已施追取可否。
①轻物，仪云：拟造房直物，并随现物轻重分处。
若准此文，易得者已易之，非指拟也。
若定庄严房舍，如障幔承尘①等，即入属房物摄。
若当处三时分房②，无定客主者，依本安置；若无法者，僧家摘取入常住用。
次科。
初示物所属。
若下，约分房两判。
①承尘，会正曰：承尘，施于上，承尘土也。
②三时分房，谓夏中分房也。
分房作法，正在夏中，余二时未必作之，是约言总也。
依本安置者，谓无定主，则依本房安之也。
若无法者，简正：若无法者，无三时分房法也。
谓无分房法者，属房物之障幔等，不属别房，入常住也。
十诵：赭土染色入重。
准此，雌黄、白墡同之。
他部中。
初引彼律。
染色在前①。
正判赭土，是属房物。
下准文判，义亦归重，故云同之。
①在前，上曰一切染色，若煮未煮，不应分。
第四，皮革等。
四分：皮衣、树皮衣等，一切不得著。
则入重。
第四中。
四分诸衣，以同外道服故，寒国虽开，而非常教。
十诵：皮物者，盛油囊受半斗以下、系革屣韦、靴韦、簏韦、熟韦、裹脚指韦，应分。
以外入重。
他部中，初科为二：初明囊器，次判诸带。
韦，即软薄皮。
熟韦，未从用者。
已外判重，谓非小者。
仪云：必有生皮，理从重摄。
平靴、斜靴入重，非道服故。
余者入轻。
二中。
平谓头平，斜即头尖。
且望乖道，故判入重。
准仪文云：平尖二靴，律无正判①。
若准天竺，覆罗形如皮靴，面前决开，行则左右掩系。
必平尖二靴，似此相从，并准入轻。
余入轻者，仪云：余有短高头，类例亦宜从履屦同断。
又云：依僧祇②五分③，断革屣及囊入分。
①律无正判，据仪次有义判，彼曰平靴异俗，可入轻分。
尖全乖道，准入重摄。
若准天竺，覆罗，已下，全如记所引。
②僧祇，卷三，彼以革屣为随物。
③五分，二一云：听著出入革屣。
二云：革屣囊应受持。
毗尼母云：经律先有付嘱处，即付彼。
若无付嘱，随能受持者与之。
不应分卖也。
俗书、素画入重。
纸笔墨等准入轻，以堪附道法故。
三中。
初、明经法。
随能与者，必择有德堪能，不可罔滥。
次、判书画。
俗书，如此方儒道典籍、古今字书等。
仪云：终非久玩，故舍入僧。
素画，仪云：异画之属，浮情所欣，终非筌要，宜入常住。
必是圣像，准上经法判之。
余像非例。
三、判纸笔等。
仪中两判，谓兼道务者，入轻；本意附俗，并从重例，以庄严章句，乐世法故。
盛澡豆者，唯是器用，十诵准断。
四中。
十诵断者，即准量也。
五、畜生者。
毗尼母云：驼、马、驴等，与寺中常住僧运致。
若私有小寺，园果、堂房、瓶、盆之属，养生之具，此现前不得分，属四方僧。
何者名养生之具？
人畜所须。
非养生具者，非人畜所须也。
第五。
母论，初判畜类。
若下，明随畜之物。
园果等物，因而引之，正判养生之具故。
下偏释其名。
然释名中，犹通人畜，此中正取养畜具耳。
六、人民奴婢。
四分云：僧伽蓝人入重。
所有私物，不问轻重，并入私己。
若僧家奴婢死者，衣物与其亲属；若无者，常住僧用。
私奴婢死者，义准有二。
若同衣食，所须资财，自取入己，随任分处。
若不同活，直尔主摄与衣食者，死时资财入亲；无者，同僧院内无主物，入常住。
六中。
四分，初明僧死判奴物。
入私己者，谓还彼也。
仪云：若能给尽形，随僧处分。
若所给尽形，前僧既死，后情自改，任意去留。
若他遣供给，还送本主。
若本是自有，倩俗荫覆，依本入僧。
若暂来非永，随时将送。
律据一向，须依此五简之。
若下，次明奴死判物：初明僧奴，次明私奴。
同活取入己者，谓任主僧也。
不同活二判，不可摄入己故。
注中，决上入亲，须约不同利者。
必同僧利①，一向入僧。
①必同僧利，问：若僧供给，与僧奴同。
然上文云若僧家奴婢死者，衣物与其亲属，今何异乎？
答：上僧奴祇与衣食，非同利养，是常例之奴，非准同活；此奴非常属奴，彼以信乐扶助僧家，故僧亦同僧利，称似同活，故入僧也。
毗尼母云：若有奴婢，应放令去；若不放者，作僧祇净人。
母论中，二判。
仪云：若本拟尽形供给，手疏分明者，准母论放去。
不放者，即前五中二种入僧也。
注中，准放去者，既取要约分明。
反例赐姓、未离主者，通无分限，须入常住。
故云依律，即上四分也。
后终，谓比丘亡时，即仪文云：本是贱品，赐姓从良，而未离本主。
若主身死，可入常住。
衣资畜产随身所属，不合追夺。
七、四药者。
无问生熟，谷、米、饭、酱、汤、丸、膏、煎，并入重。
虽有残宿、恶触，亦无有失。
明了论、萨婆多云，以死时心断清净故，则无宿、触、贩卖、不净也。
七中。
初正判。
谷米等是时药，汤丸等通余三药，据文并重。
准仪文：尽形药未捣治者入重。
若已捣和成丸散，及服残余者，入轻分。
虽下，显净。
论云心断清净者，故知食境本非秽故。
十诵、伽论①：若僧中请食已，命过，同分衣法；前已命过，后得食者，还归本处。
受他施衣亦尔。
次科。
请已命过，属亡者故，此入常住。
分衣语通②，故注决之。
命过后得，非亡者分，故归本处，即食所来处也。
衣亦尔者，同上两判。
①十诵、伽论，十诵六一：有一比丘病，众僧分食，看病人为取食。
是比丘死，诸比丘不知云何，是事白佛。
佛言：若病人先死后取食，还归本处；若先取食后死，应同死比丘余物分。
又伽论四·六：俱萨罗国众僧分食。
有比丘病，看病比丘为病比丘请食。
得食已，比丘命终，此食当云何？
佛言：若先命终，后取食者，应还本处；若先取已，后命终者，如余财物。
②分衣语通，谓分衣法通轻重，二并现前僧处分故。
食是重物，故现前判入常住也。
余有不尽之文，事不可委。
具如别判轻重物中。
亦须类知而通解也。
指略中。
初显略。
具下，指广。
即轻重仪，文有一卷，判决精详。
不览彼文，何由晓此？
故云亦须等也。
三者，通用律藏废立①正文及事要者，不必承用四分为定。
如澡罐、锡杖、扇②、针③、锥、诸截刀子等，余律判入轻，则亦类用。
文义广括，如别卷述。
且依第二，足为龟镜也。
第三师。
初叙彼所见。
四部随引，故云通用。
诸部互有废立，但契己见，随引用之。
如下，引示。
澡罐等物，本律判重。
然律锡杖据本为警④虫兽，故判重收；准约今用，正表道仪⑤。
若论扇者，亦有讲谭⑥、摇风之别。
不可一判，义须在轻，更何所惑？
文下，指广，亦即仪文。
且下，结诰，令依次师。
龟辨吉凶，镜分好丑。
七门类判，喻有同之。
①律藏废立，准简正记，今第三师当序六师中第四。
律藏废立者，谓于诸部中，或此部文理尽，则彼部为所废；或彼部文理立，则此部为所废。
唯取理尽，未必承用本宗为定也。
或可四分歌谣说戒为五分所废，四月试外道为阿含所废等，亦通此例。
②锡杖、扇，此二物，仪但云互交轻重，而不委分其相。
今记判相分明，须准用矣。
③针，问：上第十三章针筒入轻，岂须他乎？
答：有云彼即缝衣之针，此即灸针，故仪文治病段出之，今准他部为轻。
④为警，律五二：怖蛇蝎等，听捉锡杖等摇。
⑤表道仪，锡杖经：佛告比丘：汝等应受持锡杖者，所以者何？
三世诸佛皆执故。
又名智杖，又名德杖，彰显智行功德本故，圣人之表帜、贤士之明记、道法之幢是也。
⑥有讲谭，优波离结集律藏时，执波斯匿王所与象牙装扇诵律。
又隋炀帝赐高僧敬脱大竹扇，阔三尺，入内讲经论，是讲谈用之证也。
准之，今时桧扇，一向入轻。
俗所用者，多拟摇风，应入重中。
扇通二用，宜问亡人判之。
七、具德赏劳。
四分有二五德。
初五，明病人难看而能看，表瞻病者德满。
一、所不应食而欲食，不肯服药；二、看者有至心，而不如实语；三、应行不行，应住不住；四、身有苦痛不能忍；五、少能堪能而不作，仰他作，又不①能静坐止息内心。
赏劳中。
初科显德。
五事并约病者。
五中二事，共合为一。
不如实语，谓多虚诈。
仰，赖也。
自犹堪能，而故不为，并赖他作。
①又不，彼云病人复有五法难看，四事如上，第五，已下全同，下接云有此五事难看。
次五，明看者行满。
一、知病人可食不可食，可食应与；二、不恶贱病人大小便、唾吐；三、有慈愍心，不为衣食；四、能经理汤药，乃至差，若死；五、能为病人说法，令病者欢喜，己身于善法增益。
五行，不出三业二利。
差、死，谓或差或死，至究竟故。
有此五法，应与病人衣物；若小瞻①视，佛判不许。
五分②，多人看病，与究竟者。
僧祇：四种，一、暂作，二、僧次③差看，三、自乐福德，四、邪命而作：并不合得。
若看犯王法死者，亦不合赏。
若欲饶益病者，欲令速差，下至然一灯，遇终者，应得此物。
可不中。
初正明。
五下，引示。
五分与究竟者，由存始终，即行满故。
僧祇中，初简不合。
自乐福者，非益他故。
邪命，为衣食故。
若下，次明合赏。
①小瞻，律四一：时有比丘小小瞻病，或一扶起，或一扶卧，或一与杨枝水，便取彼衣钵。
佛言：不应如是小小瞻病，取彼衣钵。
②五分，彼二〇·二：有诸比丘，或为病人，或为私，行去后，病人命过，余人得其衣钵，以是白佛。
佛言：不应趣与人，应与究竟看病者。
③僧次，问：何不得？
答：是当次看，不必具德故。
三中自乐功德，是亦可贵，何不赏耶？
答：为自利者，非大悲故。
实大悲者，不顾自利也。
或可彼闻看病福田第一，为功德故作之，本不图赏劳，纵与不受，故不与也。
四中，会正云：犯王法，知此人定死，必得赏故。
次明所与物。
律中不论德有上下，但与受持衣物。
若不知何者受持，当极上看病与上三衣，中、下看病与中、下衣。
十诵①：先问受持何衣钵，一一别问。
若不问不知，或不信者，与不好不恶六物。
萨婆多：重缝三衣不以针刺著者，不入看病人。
若先已刺著，有缘分持，衣主死，亦合赏之。
四分六物②者：三衣、盛衣器襆，钵及袋，坐具，针筒。
与物中，初科。
前简上下。
律不论者，指文漫也。
若不知等者，以义定也，且约衣多者为言。
若但三事，具缺与之。
十诵下，次、明审悉。
先问，谓瞻病问病人也。
不信，谓瞻病不可凭也。
萨下，三、明重衣。
不刺不入，非一体故。
四分下，示物数。
漉囊、针筒，出没有异，随有皆通。
器襆、袋等，并随六物，通入赏劳。
①十诵，二八云：憍萨罗国，一住处比丘死。
是比丘多衣多钵，多财物，不知是比丘受持何等三衣钵具。
佛言：看病人应问已下大同。
②四分六物，简正云：其六物名体，诸律不同。
愿律师将三衣合为一，盛衣襆为二，钵为三，钵袋为四，坐具为五，针筒为六。
饰宗曰：三衣成一，钵成二，坐具成三，针筒成四，盛衣成五，贮器成六。
今南山云：三衣是三，钵是四，坐具是五，针筒是六也。
盛衣、贮器但是随衣、钵物，非六正数，思之！
尼六物于五衣外，更添针筒是六也。
通释：简正、饰宗依律赏看病羯磨牒文计六物也。
律四一，大德僧听！
某甲比丘命过，所有衣、钵、坐具、针筒、盛衣、贮器，此住所现前僧应分等是也。
又六物字，四分不见，出十诵二八。
钞批：若准十诵，论水囊，除针筒。
故十诵律二八云：六物者：三衣、钵、漉水囊、尼师坛也。
砺曰：此上约僧明六，尼应有八物。
八物者，上六更加祇支、覆肩故。
又搜玄云：尼六物：一、三衣，二、祇支，三、覆肩，四、钵，五、坐具，六、针筒。
又尼钞云：此律赏劳六物者，三衣为三，钵盂为四，坐具为五，针筒为六。
又文加十盛衣、贮器者。
盛衣者，犹是盛衣袋及五衣襆。
贮器者，犹是钵袋及函等。
此并通入赏劳也。
义准：德具、六物不具等四句。
初，德物俱具，依法与之。
若德具物不具，乃至俱缺①，并随事商度。
若德缺物具，理非赏法，而事劳有功，亦须优及。
并束入现前羯磨，随德有无，取物量行，和僧乞与，事情通敏。
次科。
初别简具缺，初句全与，下三句分与。
并须量可，故令商度。
然德具物缺，或六物不足，则随有与之；或是全无，则与余物。
二、俱缺者，或不须与，或与少余衣。
德缺物具，事涉进否，故下别标。
以人性既殊，行难求备，或减略物件，不可轻微。
纵德少缺，而加全赏，理亦无损。
故云亦须优及，谓多与也。
并下，总示和与。
若德物俱具，须先赏劳。
余不具者，或与少物，义应直付；须至分衣法后，方可与之。
乞字去呼。
敏字训疾，谓无滞碍，或可字误，合作允。
①乃至俱缺，会正：乃至略物具德不具。
通释：初、德物俱具一句，作赏劳羯磨，下三句皆直入现前羯磨，和而与之。
然依下赏看病羯磨，衣物缺具，随有令牒。
依此虽物不全具，有德，作羯磨；若一向无物，理无赏羯磨，直与余物。
简人进不。
五分、十诵：七众看比丘病，唯二众得，沙弥及比丘。
余五不合。
尼中三人得，余四不合。
虽父母兄弟不应与。
摩得伽云：白衣看比丘病，应与少许，尼三众同之。
沙弥应尽与。
五分①十诵②：与沙弥，同等大僧。
准此，若众多比丘、沙弥看病，应与究竟者。
若齐究竟，应与一人已，屏处分之。
简人中，初科。
谓看病通七众，非谓共看也。
前明僧病，次明尼病，皆本众合赏，俗众非分。
注云劳者，即前二五德也。
伽论开与余众。
沙弥，六物于后有用，故须具与。
准下，义决。
共看与究竟者，谓前后替看。
齐竟屏分，谓赏一首者，令后自分。
①五分，二〇云：有诸比丘分看病物，与沙弥三分之一，以是白佛。
佛言：应等分与。
②十诵，二二云：沙弥来索亡比丘衣，以此白佛。
佛言：作四分，第四分应与沙弥。
十诵云：若看病者出行为病人乞衣药者，留还①付之。
亦可摄入现前，唱和付与。
若余处安居来看病者，合赏。
伽论②：外界看者，亦合赏之。
次科。
初明留付。
亦可等者，以身不现，不可羯磨，故令白众直和待还。
若下，次简合赏，以舍己修道，远相济故。
伽论虽非夏制③，颇见怀慈。
①留还，注羯磨还字上有待字，则义方通。
②伽论，七·三：余处安居，余处看病，病者死，应与。
③虽非夏制，意云：伽论非必关夏限，而虽非夏制之时，自来异界看视，慈行可见矣。
八、分之时节。
五众若死。
僧祇：不应①即闭其户。
彼有共行弟子持戒可信者，与户钩；若不可信，持户钩付僧知事人已，供养舍利料理竟。
若弟子持戒可信者，使出衣；若不可信，应使知事人出衣，然后僧分。
时节中，初科。
共行弟子，或禀戒、或依止，师资相济七种共行，如上卷中。
舍利，即死尸。
①僧祇不应，济抄云：闭字勘彼本文作开，尼钞亦作开，疑今文误欤。
通释：倭朝翻刻本作闭字，同钞文，未知孰是。
十诵云：诸比丘在尸边分衣，尸起①护物，佛令死尸去后，若僧在异处应分。
毗尼母云：分比丘物者。
先将亡者去藏已，送丧僧还，来至寺，取亡人物著僧前，然后如上依法集僧分之。
次科。
十诵尸去后，谓葬讫也。
在异处者，离尸边也。
母论同之。
然准上文，即、后皆得。
而母论有序，是可行之。
①尸起，彼云：是死尸动起，语诸比丘：诸大德上座，莫分我衣钵物。
九、明分法有二：先集钱财衣物，加法分之。
初中，令瞻病者将亡人轻重之物，并集僧中。
若不胜举，床、瓮、屋舍、园林、牛、奴等，并须历帐对僧明读，令知其多少。
第九，集财中。
不胜举，谓重、大者，不必现前。
须历帐者，无论大小、现不现物，皆须录示，至僧集时，先令维那打槌披读。
初明立法：羯磨、对首、心念三法。
初中。
若五人者，得作赏劳、分衣二法。
若四人者，正得用直分一法，如后明之。
加法中。
五人已上，行法整足，故别明之。
今明五人以上僧法。
①前缘，会正云：即集财、召集等，或书。
前集财已，后鸣钟遍召，一同僧式。
不得闭门限客，假托昏夜，意遮十方，并非众法。
非上缘者，自净其心。
僧徒集已，彼瞻病人在衣物所，具仪舍之：大德僧听！
比丘某甲命过。
所有若衣若非衣，此住处现前僧应分。
三说。
律明六物，准论不必须集。
处判中，次科。
注中，据律①合牒六物。
上文但云若衣非衣，盖准多论，容不集故。
彼云，三衣在余处者，索来此赏；若此德不具，则随彼分等。
母论亦尔。
①据律，四一，时有比丘在拘萨罗国道路死，瞻病比丘持亡者衣钵，往祇洹中，乃至佛言与瞻病者。
时瞻病人应至僧中，偏露右肩，脱革屣，礼僧足，白如是言：大德僧听！
某甲比丘，彼住处命过，衣钵、坐具、针筒、盛衣、贮器，此住处现前僧应分。
如是第二、第三说。
众中持律上座即处判之。
先问僧中谁知亡者负三宝、别人物，又谁知三宝、别人负亡者物，一一检问，有者如上处分①。
次明嘱授杂相，同活、共财二别，并准上断已。
次定轻重讫，如上分之。
重者一处，依名抄记；轻物一处，依名抄之。
并问看病者：不将亡者轻重财物送丧不？
有者，索替②入法已，三唱和还。
若无者，先当作赏劳法。
判物中有三。
先问有三：一、问负债，二、问嘱授，三、问同活。
应令一人答其有无。
次、判轻重。
如上分者，即应对僧逐物提示重轻之意，然后各著一处。
三、索送丧物。
三唱还③者，应先告僧，若干④件数津送亡者，此是看病者物，将替入法，应须还彼。
唱云：大德僧听！
僧今持此衣还某甲比丘。
若无，谓不将亡物送丧也。
①如上处分，钞批云：有则相当还，无则交络还也。
②有者索替，尼钞则云：若有索取，轻物入羯磨分，重者入僧。
瞻病记云：贷亡物，此即僧物，无故方开。
令倍偿者，谓看病人别求他物，与本相当者，入僧作法，和僧还之。
③三唱还，问：轻物可尔，重物云何？
答：重物属常住，宜令彼偿，无和还理欤！
④若干，补注五云：若，如也；干，数也。
或千或万不能遍列，但总示之云若干耳。
行宗：若干，数通名。
济览云：今是大数之辞。
但五德难具，不具不合依赏。
今时行事，对众问具德以不。
若答具者，此乃自伐其功，俗人所耻；若不答具，有功无赏，违佛正制。
与夺得所，出自僧中。
故律云：僧得自在，若结不结随意也。
今亦未须问德，律无正文。
赏劳中，初科。
前标合赏。
今下，次辨须否，初斥时对问。
以答具不具，二皆不便。
俗所耻者，论语①，颜子云：愿无伐善。
与下，显今不须。
律云，即引结说戒堂②文，故云结不结也。
此明赏给由僧，不必须问。
①论语，公冶长篇云：颜渊、季路侍，子曰：盍各言尔志？
颜渊曰：愿无伐善，无施劳。
②结说戒堂，律三五·二三曰：尔时有住处，布萨日大众集，而说戒堂小不相容受。
诸比丘念言：世尊制戒，不结说戒堂，不得说戒，今当云何？
诸比丘以此事往白佛。
佛言：僧得自在。
若结、不结，得说戒。
若知辛苦有功者。
上座告云：长老看病有功，佛令优赏，当胡跪受羯磨也。
看病者谦退，陈诉无德有愧，不堪重赏。
僧当抑伏令受，然后索欲问和，答：作赏看病人六物羯磨。
即白二与之。
次科。
上座告者，即奖①饰之意。
看病谦者，不自伐也。
僧抑伏者，上座应云此佛严制，不在辞逊，当受羯磨，便即互跪。
①奖，正奖，劝也，称也，誉也。
饰，亦作拭。
大德僧听！
比丘某甲命过，所有三衣、钵、坐具、针筒、盛衣贮器，此现前僧应分。
若僧时到，僧忍听。
僧今与看病比丘某甲。
白如是。
大德僧听！
某甲比丘命过，所有大衣、七条、坐具，此现前僧应分。
僧今与某甲看病比丘。
谁诸长老忍僧与某甲看病比丘七条、五条、钵及袋、衣襆者默然，谁不忍者说。
僧已忍与某甲看病比丘衣、钵、坐具、针筒、盛衣贮器竟。
僧忍默然故，是事如是持。
盛衣者，即衣襆也。
贮器者，钵袋。
若有多箱襆、巾帊、袋络者，应取常所服用一事赏。
若三衣各盛者，三襆得与之。
羯磨中。
四处牒缘皆不同者，由物不定，意令随改，如前注中。
后注从物，名相多少，寻文可知。
次分轻物。
律令白二差人。
今时行事，但取知僧事者，或临时口差，不用羯磨，违法，通得。
次差人中，初科。
前标示律文。
今下，准用时事。
注羯磨云：有人存三番作法，此思文未了。
一、差人，二、付衣，三、分衣。
律云持衣与一比丘，令白二分。
然律即指①付分一法，彼谓有二，故是未了。
亦有存二番法者。
一、差人，二、付分。
古记②谓是口差，今家取者非也。
今钞所用，即一番法者，以口差人，但作付分，故不作差法。
反上律文，故云违法。
知事则本由公选，口差则亦显众和，故云通得。
问：既云违法，何不白二差之？
答：律虽明制，不出法故。
诸家所立，并是意裁。
今家不行，恐成专擅。
即注羯磨云：今准律文，具含④付、分二法，余无故不出是也。
若尔，违法即应有过？
答：律既不出，非故不行。
况知事口差，通和义显，理应无过。
①律即指者，指略也。
律四一出赏劳羯磨已，细注曰：若僧中羯磨，差一人分亡者衣物羯磨，与此无异，唯益一句言：今僧与某甲比丘衣，某甲比丘当还与僧，白如是。
②古记，资行：问：口差今家所取，何云非耶？
第二师义，差人付分也。
然古记谓第二师存口差，今家亦依第二师，故斥云非也。
即会正云第二师，但云差五德及付、分二法，谓第二付衣中已含付、分二义，故五德不须更秉分法。
通释：准会正，不云第二师是口差，疑斥余古记乎？
③古记，会正：依今行事，先须白二差之，辞云：大德僧听！
若僧时到，僧忍听。
僧差比丘某甲作分衣物人。
白如是。
羯磨文例作。
通释：此羯磨，亦依行事策耳。
④具含，谓一番羯磨中，自含付分二法也。
即会正注云：即云僧今持此衣与比丘某甲，是付也；某甲当还与僧，是分也。
持律者先知不具德者、沙弥法等。
多论云：三衣余处者，索来此赏；若此德不具，即随彼分。
若三肘五肘外长，随多少，应白僧令知，和合与者好。
十诵：沙弥死，所著内外衣②与看病人，余轻物僧分。
羯磨云某甲沙弥死，所有内外衣及非衣，余并同大僧法。
次科。
初总示。
持律者③，即指五德。
以瞻病德缺，及沙弥分法，不行赏劳。
作分衣羯磨已，直尔处分，故令先知，方可作法。
多下，别释。
初释具德。
注中，上句明彼得分，普该十方故；下句显此分赏，随与少物故。
三五肘外应白僧者，由是长物，不合持赏，复连法衣，不可截去，白僧和与，彼此通成④。
十下，次释沙弥。
前引僧祇，望入和尚，故是直分沙弥自物。
羯磨同僧，乃据十诵，意令准用，故此引之。
本部羯磨唯有大僧。
①故知通博，今记意云：衣利通博十方，若看病者德不具者，不应追取彼处三衣，此赏即随彼分。
然虽德不具，亦有劳功，宜此和现物用赏少物也。
余记少异也。
搜玄：谓通博诸部，量德有无，不具者即随彼分。
②内外衣，钞批：立谓上下二衣也，一当郁多罗僧，一当安陀会，故云上下二衣也。
③持律者，五德者，即所差人，若瞻病人德具，则在差人羯磨前赏劳，故五德不必须知。
今德缺故，分衣羯磨以后赏之，故五德兼可知之。
④彼此通成，谓将带长物赏之，损彼现前；若截去已与之，损此法衣。
今以和与，彼此通成。
今时行法者，命知事人在僧前胡跪，白二与衣。
付分法中，初科。
注中，示法所出。
律中赏劳法，下注云若僧中羯磨，差一人分亡者衣物羯磨，与此无异，唯益一句僧与某甲比丘衣，某甲当还与僧，白如是。
彼但例指①，故云不具。
或可赏法缘中自牒六物，又不云若衣②非衣等，用有不便，故准后法。
①彼但例指，记释注中文少不具，乃作两释。
初释意云：赏劳法中，具有五句，今但例示一句，余句不出，故云不具。
次释意云：律但令改牒本一句，余并指同赏法，然律赏法中，自牒六物，又不云若衣、若非衣等，今付分法中，依律牒缘，乃有不便，故准非时僧得施法牒缘句，亦令改之。
律不示牒缘改法，故云不具。
文云：大德僧听！
比丘某甲命过，所有若衣①若非衣，现前僧应分。
若僧时到，僧忍听。
僧今持是衣物与比丘某甲，某甲当还与僧。
白如是。
大德僧听！
比丘某甲命过，所有若衣若非衣，此现前僧应分。
僧今持与比丘某甲，某甲当还与僧。
谁诸长老忍比丘某甲命过，所有衣物现前僧应分，僧今持此衣物与比丘某甲，某甲当还与僧者默然，谁不忍者说。
僧已忍持此衣物与比丘某甲，某甲当还与僧竟。
僧忍默然故，是事如是持。
羯磨中。
谁诸长老忍下，多牒缘十五字，僧下又多今字。
准诸羯磨比之，定是传讹，义须删去。
或当秉御，不须谨诵。
①若衣，资行：今行事不用衣、非衣言，准羯磨经可云所有衣物也。
又羯磨经多牒缘十五字，准今记应除之也。
余词赏劳付分，俱可依羯磨经。
作法已，即数僧数，量其衣物相参，掷筹取分。
大僧物中，初科。
作上法已，限人已定。
五德潜数人数，打搥白众已，于筹、物上各据字号。
先行筹已，然后以筹对物付之。
五分：若衣少，不足者，和僧与一无衣比丘。
善见云：若一衣极好，众并有衣，从上座行之，须者直付。
二中。
初与无衣犹善，下令随付实难。
注令析破，最为精要，宜准行之。
若衣物极多，徒众有法，准圣教分之。
此是非时僧得施，功德遍十方僧。
不须造像设斋，更生漏过①。
以出家人修智②分业，不以福分为怀。
纵设违佛本制。
诸部但明分用，凡智不过圣心。
三中。
初劝依教。
此下，次显功深。
不下，遮余用。
纵设，谓设斋等。
①更生漏过，会正：漏过，福属有漏业。
问：分衣作法属智分耶？
又名无漏业耶？
答：不希别功德，祇准佛智正判，即是智分。
又舍漏染福，依准圣道，亦是无漏业也。
②修智，尼钞：问：作羯磨已，和僧为亡人边修齐福得否？
答：出家之士，以智德居怀，不要修福为业。
依判入僧，最为殊胜。
若外生物善，内舍贪心，随将多少，为亡人为福，此则二行俱益，存亡并利也。
若外界不集者。
僧祇：为病人①求衣药，及为塔，为僧知事，虽当时不在，并应与分。
此谓差众使者，得；若私营佛法，不合。
四中。
留物，公私两判。
私缘嘱授，亦不开与。
①僧祇为病人，祇律作值不值羯磨已，云：是中值羯磨不值死、值死值羯磨者，应得；是中值死不值羯磨、不值死不值羯磨者，不应得。
若为病人求医药，若为塔事、僧事去，应与也。
次明与沙弥、净人分。
四律①并云：若僧和合，等与，乃至四中与一②，净人五中与一。
若不与者③，不合分，若分得罪。
自余废立，如疏、钞中。
次沙弥中。
等与，同僧分也。
四中与一，谓僧一分四破分之。
准应白搥，一同僧式。
五中与一，准上亦然。
净人不可预众，应白僧已，屏处付之。
若下，示制。
疏即业疏。
钞即义钞，文逸。
①四律，僧祇二九云：优波离白佛言：云何与沙弥非时衣分？
佛言：等与。
若沙弥得多衣，畏作非法去者，若与半，若三分之一。
与亡人衣分，亦如是。
十诵二八：一比丘死，分衣物，诸沙弥索衣物，以是事白佛，佛言：听与。
诸比丘不知与几许。
佛言：作四分，第四分应与沙弥。
五分二〇：有诸比丘分看病物，与沙弥三分之一，以是白佛。
佛言：应等分与。
四分四一：诸比丘自念：守僧伽蓝人、沙弥，应等与衣分否？
白佛，佛言：若僧和合，听应与沙弥等分。
不和合，应与半。
若半不听，应三分与一。
若不与，不应分。
若守伽蓝人，四分与一。
若不与，不应分；若分，应如法治。
②四中与一，此记文，文多解云：一比丘物四破，与四沙弥。
今准上诸文不尔，记文意云：僧一分四破，三分与僧，一分与沙弥，故云四中与一也。
业疏二一·三一：言等与者，与大僧同一匹也。
言与半者，大僧一匹，彼二丈也。
言三分与一者，即四丈中与沙弥一丈也。
又上非时施下云：十诵分作四分，三分与比丘僧，第四分与下三众。
五分一比丘分与三沙弥，亦同。
此等文凡总分物，分为四分，其三分与比丘，一分与沙弥也。
然今记云僧一分四破分之。
③不与者，业疏二一·三一：不与不应分者，以制在僧，僧须周给。
今但继于上尊，不兼及下，失于僧和无碍，即非僧义。
虽分不合，又是盗摄也。
记：不下，次释不与之过，恐谓俗众不预施故。
不合是吉，盗收犯重。
如是总计大数，抄名记数，然后品物付之。
二中。
记数，谓知僧多少。
品，即量也。
律无卖物分法。
今时分卖，非法非律。
至时喧笑，一何颜厚！
佛令分付，为息贪情，令各自省。
今反乐笑，不惟终始。
此习俗生常，乃无悛革。
望诸有识，深察斯过。
三中。
初示教所不许。
今下，斥世非法，初正斥。
颜厚，谓无羞色也。
佛下，示意。
今下，重责。
惟，即思惟。
始终，谓生死。
悛，改也。
望下，深勉。
若五人共住，一人死。
衣钵直三人口和赏劳已，余诸轻物，依母论①，四人直作分衣羯磨。
文中，除僧今持此衣物与某甲，某甲当还与僧等字，余同前法。
作此法已，未得分入手来，有客僧入界，并须更共作法分之。
故律非时僧施中亦尔，故令与一人分之，今无人故②，须更分之。
有人无想③，不成。
四人法中。
初示僧位。
衣下，明赏劳。
口和者，准羯磨云：诸大德忆念！
今持此亡比丘某甲衣钵与某甲看病比丘。
余下，正分衣。
准注羯磨，四句成，白云：大德僧听！
若僧时到，僧忍听。
某甲比丘命过，所有衣物现前僧应分。
白如是。
羯磨云大德僧听！
比丘某甲命过，所有衣物现前僧应分。
谁诸长老忍僧分是衣物者默然等。
结词云僧已忍，分是衣物竟等。
作此下，示改法。
未入手者，明入手已，则不须改。
更共作法者，改从五人法也。
注中引类显上须改。
准非时施中，本亦直分。
因客比丘数数来分衣疲极，佛言：应差一人令分。
今无人故，依论直分，后有人来，类彼须改。
有下，证成。
①母论，卷八：五人共住，一人终亡，四人作羯磨分之，是名四相应法。
②今无人故，意云数满五人，则作付分羯磨，令与一人分之。
今无人，故作直分羯磨。
若有客来，须更分之。
③有人无想，律具有六句：有比丘有比丘想，不成分，吉；有比丘有比丘疑，不成分，吉；有比丘无比丘想，不成分，无犯；无比丘有比丘想，成分，吉；无比丘无比丘疑，成分，吉；无比丘无比丘想，成分，无犯。
④准式合，准常羯磨式，现前僧应分下当入僧今分是物句也。
⑤改正不妨，谓注羯磨直写母论，今记所引大字是也。
细注示改正，谓白第三句、羯磨第二句，牒本是也。
二、明对首法。
毗尼母云：四人共住，一人死，三人应展转分。
应二人口和，以衣赏看病者，余物三人彼此相语云：二大德忆念！
此物应属我等。
余二人亦如是，三说。
若三人中一人死，先取衣钵直付，余物二人展转如上法。
四分①文中，直明彼此三语受共分，文词如论说也。
对首有二。
初、三人法。
彼此相语，故云展转。
二人口和，但除诸字。
次、二人法。
不出词句。
应云：大德！
此亡比丘衣钵，与大德看病赏劳。
指分法如上，但除上二字。
四分下，会同本律。
但出对首之法，不论赏劳，故云直明等。
文如论者，即同上引。
①四分，四·二五，非时僧施中。
三、明心念法。
毗尼母云：一相应①法者。
二人共住，一人死，在者作念：此亡比丘物应属我。
作此说已，后来人不得分。
四分一人受僧施中：应心念口言此是我分，得也。
心念中。
初示缘。
此下，出法。
即须口陈，非谓默念。
作下，明重分须不。
若三说已，决作己想，或手执捉，即为入己，如注所显。
若不尔者，有来须分。
四分下，引类。
律文②续云：更有余比丘来，不应分与。
同上通之。
①一相应，会正：母论第八，有诸相应法，若一人在，一相应法，二人在，二相应法。
②律文，卷四：未掷筹时来，应与分。
掷筹时来，应与分。
掷筹竟来，不应与。
欢喜受分已，有客比丘来，不与分。
问：羯磨文中非衣者，此何衣耶？
答：律不显相。
文云①：时有将非衣②作钵囊、革屣囊，佛言：不应作之。
又云：与比丘尼非衣。
亦不知何等衣也。
今但通而述之，无妨彼此俱摄。
问非衣中。
戒疏云：昔云如幡盖等，有云如革屣钵囊等，此亦非也。
又相传云帽袜之类。
古多局解，故问通之。
答中，初句通标。
文下，引示。
今下，正答。
通而述者，即上所牒。
或未成衣财，或僧尼互望皆可收之，故云彼此俱摄也。
①文云，行宗：律云：时有将非衣作钵囊，佛言不应作。
一又云：律中，诸比丘畏慎，不敢与尼非衣，钵囊等，佛言听与。
②非衣，行宗：古记解云：但非所著用，皆名非衣。
则通彼此两众矣。
僧尼互望者，谓比丘尼衣，则虽是法衣，于比丘边以为非衣，比丘衣亦尔，故云耳。
十、明杂分物法。
若在私庄寺①致死，或作僧使，在庄检校而死。
若有家人及比丘守者，重物入亡者本寺，轻物随现分之，亦不得尼众分也。
纵令近僧来摄重物，亦不须与，以非佛正制。
若亡者无住处，而随有常住处，随近通摄。
若无比丘守掌，同白衣家法。
十中，初科。
前明有守掌又二：初明有住处；若亡下，次明无住处。
家人，即俗侍者。
不得尼②者，显是僧物故。
不与近寺者，明有本处故。
注云僧法，即众行羯磨。
若无下，后明无守掌。
①私庄寺，简正：约亡者有别属物，须归本寺，私庄易知。
私寺者，即造私邑道场等处。
即如律中，为多知识比丘，多为造僧伽蓝，即是私寺，多有属僧伽蓝田园，即是私庄。
如此二处身死，为人守掌者，重物归亡者本寺，轻物据此现前僧分。
虽是自然处，非俗人家，以有人掌录，不比白衣舍。
尼钞六·三五：若尼在庄园及私伽蓝死者，应如寺法分之。
云何名私伽蓝？
如在村坊聚落，俗人共造一院，唯三宝受用，白衣不通居止，兼有周匝篱墙等，即名伽蓝。
不要结界，方号伽蓝者。
②不得尼，钞批：谓既是寺庄物，属本寺僧分；不同在无住处，五众中先来者得。
四分：若比丘在无住处，白衣家死，彼有信心檀越，应掌录此物，若有五众先来者应与。
若无来者，应送与近处僧伽蓝僧。
白衣家中，初文可解。
准此文①者，若比丘共尼同至，随所同众死，各自取之，不得共分此物。
当部亦②不须加法，直尔摄取；不同共住，闲豫加法也。
重物如上量之，随情③远近。
次科。
前明本众各取，不同得施④二部共分。
当下，次明当部不行羯磨。
重物随远近者，近有伽蓝，则摄入常住，无则随彼五众摄归本寺。
①准此文，尼钞六·三六：若僧尼一时共见亡物者，若是尼亡属尼，僧亡属僧，不得共摄，以各是知法人故，不须作法，直尔摄属己意则得。
不比庄寺，以彼闲预，要须作法。
若僧尼前后来见者，属先见者，得互摄取也。
②当部亦，简正：当众来见，便执作属己意，不同二人共住，一人死，作心念也。
③随情，简正：随先见者情，或送本寺常住，或送近处常住。
④不同得施，上曰：律云：时有住处二部僧，大得可分衣物，僧多尼少，佛言分作二分等。
若至白衣家，知有亡物，必须捉执作属己意，方成；虽见，不得。
纵捉入手，而俗人自摄入己，此则属俗已定，盗僧成就，亦不得反夺。
当劝示之与僧，令无业道。
三中。
初明五众取法。
必约执捉作意以为得限。
纵下，次明俗人不还。
盗僧成就，即彼俗人已成盗业故。
若彼俗士从劝还僧，即同得施，故注示之。
僧祇①：比丘持他衣行，衣主命过，便将衣别受，不与同界比丘，越。
若作羯磨已，量影。
恐客比丘来，应知在羯磨前后。
律中，有比丘无想，别众分衣不成。
同界集中。
初明持出别受。
准似界外受之，但犯越者，即成分衣，但乖法故。
注引四分，例决不成，即盗僧物。
若下，次明羯磨限约。
在前入界，作法重分；已后入者，不须与分。
下引律证，可知。
①僧祇，祇三，盗戒中云：比丘持亡人衣出界，或三语取，佛言：越毗尼。
今记依此。
又钞批、简正、搜玄等记，依余文欤？
即钞批曰：立明：有比丘为他持衣在道行，衣主命过，彼兰若界内有僧，不共分，而将入己，犯越。
祇文如是，准四分合犯盗。
下注云不成，有比丘无想者，同界有比丘，须作法分，今自入己，不成法也。
又僧祇具文云：彼受寄比丘随道行，见异比丘从前而来，便问异比丘长老何处来，答曰某处来。
问识某比丘否，答言识。
复问某比丘平安否，答言已死，若泥洹。
此诸衣物应属现前僧。
若受寄比丘知法多诈，便作是念：我何为与是比丘分？
默舍异比丘去，离见闻处，便说是言：彼比丘有此衣钵，若余杂物，现前僧应分。
现前无僧，我今应受。
受已，是比丘诈心故独受，得越毗尼罪。
卷四。
文但云越毗尼，而不明成否，故注准四分决之。
问：将①亡人物出界分成不？
答：四分：若衣物难分，当唱令来某处某时分。
若遣人来，若自来，应与分者得。
诸部②结犯，不云得成。
十诵云：比丘寄衣钵与尼者，应索取，比丘分之。
尼寄比丘物亦尔。
释疑中，初问。
以物属当界，不合出外。
教文互见，故问通之。
答中，初正答。
言难分者，或在本处，多人往还，丛杂难辨。
别择静处，故须唱令白僧令知，此即许出界外。
十诵将僧得施物出界，犯吉，亡物准同，故云结犯。
注中，和会上科出界别受犯越之文。
十诵下，明僧尼互索，亦显摄归本界。
注中所简，比上诸文。
①问将，问：准记释上科，亦是出界，何重问之耶？
答：上唯一人出界外，今举众出。
又准钞、记引文，上是道行、兰若，不必出界，今是正出界，故不同也。
②诸部，简正：十诵，将僧得施出界，得吉，应与异比丘分。
五分，僧得可分衣，一比丘持至戒场独受，佛言：不应。
犯吉。
现前僧应分。
祇中，比丘持亡人衣出界，心念或三语取，佛言越毗尼。
并云不应，不云成。
案五分二一、十诵二八。
③受衣如法，准今记意，上科祇文出界受衣犯越云云。
然祇又云受衣如法，是二处相违，故今和会云：上犯越者，非同活同意者。
今受衣如法者，是约同活同意耳。
若约不同活，通不得成，今望成受衣边云受衣如法也。
④不同，僧得相成，不索取故。
问：将①亡人物入界，其内比丘不知，还将出界，得先见者分不？
答：得受。
由当界不知，分时同法故。
次问。
以物入界，即属此处，意疑外人不可受故。
答中，二意：一、以不知，知则不许；二、以同法，归界同分，非私属故。
①问将，钞批：谓如有俗人持无住处亡比丘物来，送与僧界内，有一比丘见，问言：是何物？
答：亡比丘物。
比丘知已，为先见者，即引之出界，不使界内人知，至兰若处或道中，如法集僧分之，得成也。
由当界不知，又往兰若处，如法同集，故成也。
若今记意，谓比丘在俗舍亡，俗人将其衣物入彼本寺界内，觅僧而不得僧，故以物出彼界去。
时道中比丘先见者，取归我所居本寺界，集僧分之也。
即记文以物入界者，初入界也；外人不可受者，转入界也。
彼疑属初入界，余处不可受，故答中以不知者，明不属初入也。
二以同法者，明转入成受也。
归界者，是转入界也。
四分律行事钞资持记卷第三十二四分律行事钞资持记卷第三十三宋余杭沙门元照撰记四药受净篇第十八释四药篇四药者，摄尽一切①所食之物，对治新、故②二种之病，通名为药。
受兼手口，俱该四药，但时药手口互塞，余三并通。
净谓说净，唯局③七日。
若论护净作净，则通四药。
受、净二字，从法为名。
①摄尽一切，问：水汤何所摄？
答：四药通制受净，水汤大开量，故不涉四药。
今且约所制物，云摄一切食。
或可收非时浆。
②新、故，戒疏一二·三五：病有二种：一者，常病，易治数发；二者，稀发，难治常差。
记云：常病，即是饥渴；稀病，即是四百四病。
亦名新、故，亦名主、客。
常病非患故易治，日别常生故数发；稀病违反故难治，治已永无故常差。
谓外感六气，内酬宿业，四大增损以发起等，皆新病也。
欲界有待，依段食立，若资养有间，则有饥渴，是名故病。
③说净唯局，问：既说净谷米，何云局七日？
答：谷米是时药，因未成粥饭，故例钱宝说，不同七日当体可食也。
资行：问曰：说净七日药得后食否？
答：过日限有生罪过，故不得食之。
砺疏四云：说净竟药得服用否？
答：不得服用。
资览：问：谷米亦说净，则何云时药无说净？
今何云局七日乎？
答：有云：谷米虽时药，日别贪则无净法，但为遮贮畜过。
初说净属俗人，故其净不同今之净。
今案七日药说净，限满说净，亦为遮畜也，然则与彼不异，不为尽理。
有曰：七日净对比丘，谷米对俗。
今则取本众作法。
此义亦不然。
时药口受，对俗而出之。
故有曰：今说净者，谓是长物，故手、口二净已，更又说净。
谷米直说，故约受上净曰局七故。
报命支持，勿过于药。
药名乃通，要分为四。
言时药者，从旦至中，圣教听服，事顺法应，不生罪累。
言非时药者，诸杂浆等，对病而设，时外开服，限分无违。
七日药者，约能就法，尽其分齐，从以日限，用疗深益。
尽寿药者，势力既微，故听久服，方能除患。
形有三种：一、尽药形，二、尽病形，三、尽报形。
明了论云：有身必有病，虽少差损，后必重发，加其口法，任终而受。
叙意中。
上二句叙功。
命之延促，宿因所招，故云报命。
资养存活，即是支持，支谓相支拄也。
次二句显数。
对病①据体，不出此四。
言下，释名，并从时立。
时药中，云事顺，对上从旦至中，是食时故。
法应对上圣教听服，不违教故。
非时中，时外即中后，此示非时义也。
七日中②，能谓功能，以药之力至七日故。
尽形中，初示名义。
听久服者，即尽形也。
次列三相。
后引论文，别证第三。
故今所加，须期尽报。
①对病，初二药治故病，后二药治新病。
②七日中，行宗一二·三五：僧祇，因佛问医师：比丘欲使畜药，几日得安稳？
答曰：药势相接，七日可知。
佛言：听七日畜。
简正云：七日约能就法者。
准成论，服之七日，坚病得消。
今约此药消病之功能，就其教法受服，开至七以为分限。
就此四中，五分明之。
一、明药体；二、明净地处所；三、护净①不同；四、净法差别；五、二受有别。
分章中。
分即科段。
初示四体不得相滥，二即安药之处，三、明进啖离过，四、净生相，第五可知。
①三护净，问：净果等亦是护净，何第三护净外，别立第四净法科？
答：虽护净之语通，且内宿等护净与生果等净法，其相各别，故分为二科也。
初中明药有四。
一、就四药明者。
时药有二：四分中，有五种①蒲阇尼，谓麨②、饭、干饭、鱼、肉也；五种佉阇尼，谓枝、叶、花、果、细末磨食。
僧祇：时食者，蔓菁根、葱根、藕根、萝卜根、治毒草根；时浆者，一切米汁、粉汁、乳酪浆是。
时药中。
四分列正、不正。
粥通二食，稠稀③分之。
米粉糕糜④，并归不正，细末所收。
僧祇蔓菁⑤，亦名芜菁，即温菘⑥之类。
又云：北人名蔓菁。
荠苨，甘菜也。
酒、醋等，并时浆摄。
①有五种，问：戒疏一二·三三：律中三名：一、蒱阇尼，谓时药也。
二、佉阇尼，谓非时药也。
三、奢夜尼，谓七日药等。
与今配释异者？
答：凡梵语有多含义，谓蒱阇尼含时药、正食二义，佉阇尼含非时、不正二义，各出一边，故不相违。
②麨，麨，糗也。
韵会：糗，干饭屑也。
资览：北京义，麦干饭也。
相承义云通五谷。
善见一六麨者，粇米麨，粟米麨，麦麨云云是也。
③稠稀，稠，音酬，密也，浓也。
稀，疏也，少也。
④糕糜，戒疏一二·三八：世中有人用糕糜等，非是饭摄。
如粥出釜画成字者，则是足正，准此以求，可以例矣。
记云：糕糜谓以饭为糕，令蒸糜烂者。
如下，准决。
粥分稠薄，文出善见，此同稠粥，义归正收。
疏又云：又用糕饼相同饭例。
此是细米磨，不正所摄。
记云：糕饼，即粉糕面饼之类。
通释：戒疏糕糜，饭所成者，故归正收。
次糕饼是粉所成者，故不正摄，并约本判也。
然今糕糜据粉作者，故归不正，是与戒疏名同体别。
问：今时饼为正将不正耶？
答：四分四三及僧祇二九，并以饼为不正；律摄第八、宗义第五，皆列正中。
今按列正者，是约饭所成者，今时饼是。
为不正者，约粉所成者，今时团子是也。
上来诸文，具出下文，如资览决引。
⑤蔓菁，本草：蔓菁即萝卜。
⑥温菘，杨子方言云：荛，芜菁也。
赵魏之郊谓之大芥，其小者谓之辛芥，或谓之幽芥。
其紫花者，谓之芦菔。
今江东名为温菘。
诸律并明鱼、肉为时食，此是废前教。
涅槃①云：从今日后，不听弟子食肉。
观察如子肉想。
夫食肉者，断大慈种，水、陆、空行有命者怨，故不令食。
广如彼说。
经云：前令食肉，谓非四生之肉，但现化耳，为度众生。
次拣鱼、肉。
引废中，初示前废教。
涅槃下，次引后制断。
尔前虽断，如楞伽等，但通指其过。
涅槃终穷，正为开会，故特引之，出如来性品。
初、引废前文。
初二句立制，次一句教观厌。
经云：如夫妻二人，共携一子，同行旷野。
险难粮尽，杀子而食；垂泪而餐，不得滋味。
比丘亦尔。
今若观一切众生肉如子之肉，作是想时，必不贪食。
夫下，显过患。
大慈是佛心，即于己他断佛种故。
水陆空行者，举处摄物，沈潜飞走，无所不收。
今食肉者，由害彼命，即彼怨雠。
经下，次引决前文。
欲彰前教无诸过故。
四生，胎、卵、湿、化。
经云：为度众生故，示现食肉，而实不食。
①涅槃，今钞引北本。
南本四相品曰：尔时迦叶菩萨白佛言：世尊，食肉之人，不应施肉，何以故？
我见不食肉者，有大功德。
佛赞迦叶：善哉善哉！
汝今乃能善知我意，护法菩萨，应当如是。
善男子！
从今日始，不听声闻弟子食肉，若受檀越信施之时，应观是食，如子肉想。
楞伽①云：有无量因缘，不应食肉，略说十种：一者，一切众生无始已来，常为六亲，以亲想故，不应食肉；二、狐狗人马，屠者杂卖故；三、不净气分所生长故；四、众生闻气悉生怖故；五、令修行者慈心不生故；六、凡愚所习，臭秽不净，无善名称故；七、令咒术不成就故；八、以食肉，见形起识，以染味著故；九、诸天所弃，多恶梦，虎狼闻香故；十、由食种种肉，遂啖人肉故。
如斑足王经说。
次楞伽中十过，最须观察。
初、恐食啖父母，成恶逆故。
梵网经云一切男女，皆是我父母，我生生无不从之受生，而杀而食者，即杀我父母是也。
二、恐食其同类，非仁心也。
三、谓禽畜交合精血所成，腥臊秽物，自内于口，深可恶也。
四者，由多啖肉，易其血气，众生闻之，知是杀者。
五即涅槃所谓断大慈种也。
六中，由是愚痴不净者所为，故有食啖，无善名称。
七、谓或持咒术，必须精洁，尚诫荤辛，何况血肉。
八、谓凡遇畜形，即思其味故。
九中三过：天报清净，所以舍弃；不习善法，故多恶梦；身同畜气，故为虎狼所食。
十、谓由此相因，遂啖同类。
斑足王者，其父游猎至山，染师子而生，人形斑足，后绍王位。
一日掌膳者阙肉，求得小儿肉以充之，王觉味殊，因敕常供。
杀害既多，众欲杀王，王变为飞行罗刹，十二年中常食人肉。
①楞伽，楞伽经。
佛语心论十八卷，一八页已下，俱制食肉。
今案：佛语心论，十八卷，日本师炼撰。
今有凡愚多嗜诸肉，罪中之大勿过于此。
故屠者贩卖，但为食肉之人。
必无食者，亦不屠杀。
故知食者同屠造业，沾杀生分，可不诫乎！
申诫中。
初明过重，如向列故。
故下，次明业深，同屠杀故。
僧祇①云：若为比丘杀者，一切七众不应食。
乃至为优婆夷杀，七众不食亦尔。
引小中。
初科。
为一众杀而制七众者，以同沾佛戒，意所通故。
彼律得食三种②净肉，谓不见、不闻、不疑为我故杀者。
是知虽云得食，还同禁断。
下引四分，其意益明。
①僧祇，三二·三，难陀求生肉缘。
②三种，涅槃疏四·一一。
今学戒者，多不食之，与中国大乘僧同例。
有学大乘语者，用酒肉为行解，则大小二教不收，自入屠儿行内。
天魔外道，尚不食酒肉，此乃阎罗之①将吏耳。
次科。
初明学戒。
多不食者，此指祖师之世奉持者耳。
若今学戒，食肉饮酒，犹为细行，更行粗恶，不足言之。
中国学大乘者，皆依梵网、楞伽、涅槃等制，既修大行，慈济为先。
安有大乘方行杀戮？
皇唐之世，华竺交通，或梵众东来，或此僧西迈，彼方风化，可得传闻。
且如此土禀大高僧，至有身不服于缯绵，足不履于皮革；荤辛乳蜜，多不沾尝；蚤虱蚊虻，从之咂啮。
斯之学大，岂非大乎？
有下，指斥。
行谓为之无耻，解谓执之不疑。
二教不收者，以大小俱制，反不依行，教所不被故。
教既不被，非佛弟子，无慈好杀，宜入屠行。
天魔报胜，净因所克。
外道苦行，餐风自饿等。
故知啖肉比丘，未及魔、外。
阎罗将吏，信是同伦。
具云阎摩罗，此云双王，苦乐并受故。
又云兄治男事，妹治女事，故云双王。
将吏，谓夜叉鬼卒之类。
①阎罗之，谓如王者，有武将兵吏，能戮伐怨贼。
阎王亦有夜叉罗刹，杀戮罪人。
罗刹，所谓阎王将吏也。
比丘无慈好杀，与彼地狱卒同伦耳。
钞批：谓牛面阿傍，即狱卒也。
常在地狱煮罪人，今比丘自煮，何异彼也。
四分云①：若此杀者行十恶业，为我故杀，乃至大祀处肉，不得食之。
以办具来者，心无定主故。
今屠者通杀，则依教无肉可食，正断食肉也。
毗尼母大同②。
律云：若持十善③，彼终不为我故，断众生命，如此应食。
准此，何由得肉而啖？
唯自死者。
鸟残④犹获罪也。
三中。
四分，初明制断。
为我大祀，二皆不净。
今下，显意。
毗下，指同。
次明开食。
前与肉者，须行十善，岂有行十善者而有肉耶？
故云何由得肉等。
鸟残，多论犯吉。
①四分云，四二·二一云：又复此人能作十恶业，常是杀者，能为我故杀，如是三种因缘，不清净肉，不应食。
又云：若作大祀处肉，不应食。
何以故？
彼作如是意办具，来者当与，是故不应食。
若食如法治。
②大同，母论卷三·一六页第五行以下。
③若持十善，四二·二一又云：又彼人非是杀者，乃至持十善，彼终不为我故断众生命。
④鸟残，简正：谓律通明一切鸟兽残取，得吉，以不断后望故。
唯狮子残得取，无犯，以断望故。
楞伽云：酒、肉、葱、蒜、韭、薤之属，悉不尝之。
通禁中。
酒、肉兼五辛，文缺兴渠，或谓阿魏，或云自有。
兴渠，根如萝卜。
蒜，音算。
韭，音久。
薤，胡介反，并荤菜也。
梵网云：一切食中不得食。
楞严云熟食发淫，生啖增恚。
如是世界食辛之人，纵能宣说十二部经，十方天仙嫌其臭秽，咸皆远离；诸饿鬼等，因彼食次，舐其唇吻。
常与鬼住，福德日消，长无利益等。
俗中尚云：沽酒市脯①不食。
况出道高僧，以酒肉为意旨，所怀亦可见也。
举况中。
论语②·乡党说，孔子凡祭祀预斋，不饮沽来之酒，不食市得之脯。
为僧嗜此，希贪口腹，情无远趣，故云所怀可见。
①沽酒市脯，朱子注曰：沽、市，皆买也。
恐不精洁，或伤人也。
②论语，蒙引云：凡酒脯出于家造者，则精洁。
而且无伤人之虑也。
摩得伽云：若以酒煮时、非时、七日药得服者，谓无酒性得服。
今时药酒，令昏醉闷，气味具足，为贪服之。
必加苦毒，亦不附口。
以此二途①，验知情性去道全远。
引斥中。
初引示。
今下，斥非。
二途即上贪美、弃恶。
凡庸之情，故可知也。
①二途，会正：二途，即气味具足则贪，苦毒酸涩则恶。
非时浆者。
僧祇：一切豆、谷、麦，煮之头不卓①破者之汁。
若酥、油、蜜②、石蜜。
十四种果浆生果汁，要以水作净。
若器底残水、被雨溅③等，亦名净。
非时浆中。
僧祇，豆等头不破者，破即时浆，非时不得饮。
十四种者，一、菴罗④浆，二、拘梨，三、安石榴，四、巅哆梨，五、蒲桃，六、波楼沙，七、犍犍，八、芭蕉，九、罽伽提，十、劫颇罗，十一、婆笼渠，十二、甘蔗，十三、呵梨陀，十四、呿波梨。
要水净等，坏好味故。
①卓，僧祇二八，卓字，据祇本文，卓正作折，耻角切，闻也，今则借音耳。
②酥油、蜜，按酥油等是七日药，今可和水复得为非时浆。
戒疏一二·三九：僧祇中，一切豆、谷、麦，头不破者，酥油、蜜、生果汁，得作非时浆。
③雨溅，多论八云：三点净衣，一切浆须作净者，比丘得自作。
果菜等应沙弥等作，乃至若雨堕浆中，即名为净。
④菴罗，名义三云：此云柰。
又卷七云：此果树之名，其果似桃，或云似柰。
⑤上多，三、五、八、十二，汉语，余梵言也。
十诵①：若蒲萄不以火净，汁中不以水净，及互不净，不应饮。
俱净得饮。
准此，通②四药，为坏味除贪故。
次科。
初引文。
火净坏种，水净坏味。
准下，例通。
①十诵，卷二六。
②准此通，业疏一九·一：文虽在浆，义通四药。
如衣须揲须点，为坏色故；如食须水滴之，为净味故；如履须人著之，为坏好故。
善见①：舍楼伽浆；一切木果；一切叶，除菜②；一切花；一切草果，除甜瓠子、冬瓜、甜瓜、椰子果已外：得非时服。
三中。
善见。
注莲华根，即藕浆也。
叶中除菜、草果除瓜瓠等，并时浆故。
椰子列在草果，即今瓢子之类。
古云③南海树生者，此乃木果，不在简除。
①善见，彼具曰：一切木果，得作非时浆，唯除十七种谷。
一切诸叶，唯除菜。
一切诸花，唯除摩头花汁。
一切草果中，唯除多罗树草、椰子草、波罗奈子、甜瓠子、冬瓜、甜瓜，此六种不得非时服。
今钞一切木果，一切花中，略除简者，多梵言，而此土无物故欤。
草果中亦尔。
②除菜，行宗一二·三九：菜、瓜二物，必不能清，所以除之。
③古云，会正引指归云：南海树生也。
毗尼母：得种种果多，食不尽者，破取汁饮。
若不至初夜①，变成苦酒者，不得饮，以酒两已成故。
母论。
破取汁，即压碎。
两即味也，北人呼酒味为两。
①不至初夜，母论本文云：至初夜得饮，若不至初夜，汁味有异，成苦酒者，不得饮也。
准彼，似非时浆以初夜为分限也。
明了论：炒米令焦黑，余药投中，酿以为浆，亦名非时浆。
了论。
米、药酿合，据是时浆，而名非时者，必取清冷无酒气味故。
四分①：八种浆，古昔无欲仙人所饮，梨、酸枣②、甘蔗③、蕤果④、蒱萄、舍楼伽等浆也。
若醉人，不应饮，饮则如法治。
四分。
无欲仙人，谓不多欲。
梨、枣等，即列八浆。
文略二种，即阎浮浆、波楼师⑤浆。
蕤，儒佳反；其果味甘，出北方。
果浆醉人，即同酒判⑥。
①四分，四二·二四：尔时佛人间游行，至阿摩那城，施卢婆罗门闻已，欲见佛。
彼作如是念，不应空往，今有八种浆，是古昔无欲仙人所饮。
②酸枣，会正：今出东山，即是山枣，树子似武昌枣，而味极酸，东人乃啖之，以醒睡。
钞批：言酸枣者，北地多有，树高五六尺，其子赤小，味酸，非今时干枣也。
③甘蔗，会正：广州年年生，皆如大竹，长丈余，取汁以为砂糖。
④蕤果，钞批：言蕤果者，郭璞曰：小木丛生有刺，实紫赤可食。
通释：是非覆盆子，是有草、木二类。
木亦有二种，或实黄小，或实紫赤大。
⑤波楼师，善见一七云：此是庵罗果也。
钞批：似庵罗果也。
⑥醉人即同酒判，饮酒戒资持记：初明是酒，不论色香味。
若非下，明非酒，具三同酒，必不具者，如下甜、酢，但犯吉罗。
又济缘一九·九：色香味三具而不醉，开饮。
非具而醉，犯吉；境缘不具，故不至提。
通释：是酒通犯堕。
于非酒中应分四句：具三而不醉，如济缘，不犯；不具而醉，如两记，犯吉；具三而醉，如资持，同酒犯堕；不具不醉，自本是非犯。
准此律，甜酒等，应是非酒摄，以非堕故；又应是能醉者，非酒不醉，是不犯故。
若能醉具三，同酒结堕，今缺酒味，故犯吉也。
湛堂云：判为时浆，故如法治吉罗。
凡酒，具色香味而能醉者。
虽醉不具三，犹吉。
今果浆虽醉人，不具三故吉。
伽论：要须漉除滓，澄清如水。
若有浊汁，与时食杂，若咽咽饮，随犯波逸提。
澄漉中。
伽论，水色即是别相。
七日药者。
四分①：酥、油、生酥、蜜、石蜜②等五种，世人所识，当食当药，如食饭、干饭，不令粗现。
伽论：糖浆亦得七日受，乃至未舍自性。
僧祇加脂一种。
四分：舍利弗风病，医教服五种脂③，熊罴、猪、驴、鱼等也。
七日药中。
初科。
当字去呼。
资益故当食，除患故当药。
简余三药，各专一用。
如食饭等者，明其当食也。
不令粗者，诫其多贪也。
伽论糖浆，今时谓水糖是也。
未舍自性，谓未转变也。
僧祇加脂④，则有六种。
兼上糖浆，则有七矣。
熊音雄，似豕。
罴音碑，似熊而长头、高脚为异。
①四分，四二·一一云：有五种药，是世常用者，酥、油、蜜、生酥、石蜜。
我今宁可令诸比丘食之，当食当药，不令粗现，如饭麨法。
钞批：此非时药相同饭、干饭。
比丘今若服，可隐处，勿令俗见，恐彼讥诃，故不令粗现。
②石蜜，行宗一二·四四：西土石蜜有二：黑石蜜似此砂糖，白石蜜如此米糖。
糖，饴也。
又非时食戒资持云：黑石蜜者，古记云，用蔗糖和糯米煎成，其坚如石。
③五种脂，四二·一一：舍利弗患风，医教服五种脂：熊脂、鱼脂、驴脂、猪脂、失守摩罗脂。
白佛，佛言：听服。
④僧祇加脂，钞批：按祇曰，酥、油、蜜、脂、生酥、熟酥，此诸药清净，无时食气，一时顿受，七日服。
问：四分自有脂，何借他部？
答：准钞批，或疑云脂是时药，以从肉出故。
今引祇文，正列在七日药中也。
僧祇：此药清净，无时食气。
一时受，七日服。
有四百四病，风大百一用油脂治，火大热病用酥治之，水病蜜治，杂病用上三药治之。
次科。
初二句显体。
无时食气，离肉分也。
次二句示法。
有下，明功。
三大各有百一，杂病即等分，亦百一，合数可见。
五分：见作石蜜，捣米著中。
佛言：作法应尔。
若合药法如此者，听非时服。
三中。
米是时药，彼因那律疑①故问佛，故为决之。
若合药等，准类尽形。
①那律疑，钞批：按五分云：时有离婆多比丘非时食石蜜，阿那律语言：莫非时食，我见作石蜜时，捣米著中。
彼生疑，白佛。
佛集诸比丘问那律：汝见作石蜜时，捣米著中，彼何故尔？
答云：作法应尔。
佛言：从今听非时服也。
十诵①：石蜜不得辄啖，除五种人：远行人，病人，食少不足人，不得食人，若施水处。
和水饮之。
五分：饥渴二时，以水和饮。
四中。
独简石蜜。
五人得者，若论非时，唯开有病；自余时中，不许辄啖。
①十诵，五五云：石蜜非时不得辄啖，有五种人得非时食，谓远行人等。
法苑珠林引此文已，自解云：是故无病，非时，纵是石蜜、酥油等，亦不得食。
今人身无饥渴，非时食酥、油、石蜜等，或用杏仁煎为稠汤，如此滥者非一。
若准十诵，非前远行等五种之人，不得辄食，食便破斋。
钞批，按十诵云：憍萨罗国诸居士，道中无水处，以水施并施石蜜。
六群比丘游行到此处，但啖石蜜不饮水。
居士言何不饮水，独啖石蜜？
我嗜石蜜，不喜饮水。
居士讥嫌，诸比丘闻白佛。
佛言：从今，五时听啖石蜜，其五时是何：一、远行来，二、若病，三、食少，四、若不得食，五、若施水处，是五时听啖石蜜。
从今若不饮水，不听啖石蜜；若辄啖，得吉罗。
通释：准记释，石蜜好味物，故虽时中不听辄食，即知憍萨罗国居士施者，应是时中。
今时无病人，辄非时啖冰砂糖，甚不可也。
僧祇：食上①多得酪，食不尽者，动作生酥，七日受服。
若长，煎作熟酥，七日受。
若乞食时多得酥者，贫病比丘以细致㲲净漉取酥，得七日受。
若有缘事，不得中前作者，当对一比丘记识言：此中净物生③，我当作七日药受。
若忘误④，不受、不作净，过时，是名不净。
若得多油，如酥中说。
得胡麻食残不尽，即煮取油，七日受之。
若事缘不得作，如酥中说。
若熊、猪等脂，如上进不⑤。
得甘蔗及果，并如上。
五中。
僧祇，初明展转加受。
动犹转也。
若长，谓犹有余者。
注中。
古师谓七日不开重受。
准上，体变得更加受，则知体别不名重矣。
余如第五门说。
若下，造受差别。
初明酥法。
须㲲漉者，恐杂时食故。
记识法⑥者，恐忘故，令忆而知之。
若得下，次明油法。
如酥说者，即同漉净加记等。
得麻可知。
若熊下，三、明脂法。
亦先漉治，或中前加受，或有缘记识，故并指如上。
得甘蔗等，蔗通⑦非时、七日，果局非时。
①食上，钞批：此是因中彰果之名，但是食时得酪耳。
食既不尽变为酥，得七日服。
②酥、油各受，钞次卷三一页记云：油蜜不转，经煮不失，是以文中唯简二酥。
准此油无变味义，今此文明酥、油各互受七日，展转得多七日欤。
三九页制相续受云：僧祇，比丘有第七日石蜜，即日更得石蜜，是名相污。
若得异药，得加七日。
③此中净物生，资行：师云：时食受杂，是不净；无时食等气，清净，七日药成可受持，故云净物生也。
意云清净药成生，我当作七日药受也。
④若忘误，简正：若忘误不受者，谓虽记识，后得净酥，忘不对人加受，及不说净，亦名不净。
故知记识后得净酥，须受法。
资览：勘本文，偏次不受者，谓不作记识。
不作净者，谓不作水滴净。
时过者，谓过午时也，故为不净。
此解顺文，应云中前应以水作净云云。
⑤如上进不，会正：有时食气加记识，无食气作七日药受，名进，反曰不。
若依今记，漉治加受名进，若有缘事不能漉治，但记识而不加受，乃名不也。
⑥记识法，今且任名言，如是释之，而实免二过：一、过午失，二、转变失。
如钞不受食戒，第五转变门中。
⑦蔗通，行宗一二·四一：甘蔗通四，以本是时药。
若取清汁，得非时服；若作石蜜，得七日服；若烧作炭，得终身服。
善见：受酪，记酪中酥为七日。
至第七日钻，得即日服；八日，犯舍。
油、蜜亦尔。
摩得伽：非时受①甘蔗，作法不成。
时内并成。
善见。
八日犯舍者，此明记识即入法限。
钻，即煎也。
问：前作记识，及后成药，用加受否？
答：前但忆持，不言药病；词中通泛，理必更加。
若尔，中间药成，为得几日？
答：准上善见，自可明之。
伽论作法之言②，则通受持、记识，二并不成。
①非时受，简正：谓含时食受不成，既受不成，作记识法亦不就。
时内并成者，受与记识俱成故。
湛堂云：简正以受为手受，今记受持之谓也。
②作法之言，伽论第九，五分二三，并明时内漉治受之，非时不成。
问：三药受持、记识并局中前？
答：准资览且依相承义，三药记识，并局中前，含时食故；三药加受，并通前后。
问：若尔，今记受持、记识二并不成。
又五分二二，五种脂非时受不得服，相违如何？
答：非时不成者，或约时内手受者，过午受失故；或约未成者耳。
若已漉已成者，理应通中前后也。
然蜜味美重，凡圣常言：长贪坏行，勿先于此。
兼得必强力劫掠办之。
自非极病，难用进口。
故僧祇佛受猕猴无蜂熟蜜等。
诫蜜中。
初明味重过深。
经论多举为喻，复是常人共知，故云凡圣常言也。
兼下，次明伤慈害命。
强力劫掠者，以取时以烟火逐散，夺彼食分，与世劫贼复何异哉？
僧传云：慧远法师有疾，六日而困笃。
大德耆年皆稽颡请饮豉酒，弗听；又请饮米汁，弗听；又请以蜜和水为浆，乃令律师披卷寻文①，得饮以不，展卷未半而终。
呜呼往哲，真大法师，自余昏庸，何足算也！
且吾祖律师，荆溪禅师，并以恻隐之深，终身不食。
岂非解大乘法，修大乘行者乎？
故章服仪云：囚犊捋乳，劫蜂贼蜜，比之屠猎，万计倍之。
反复斯言，宜为极诫。
故下，引证。
彼因猕猴见树中无蜂熟蜜②，来取佛钵，盛献于佛。
后生忉利，出家成罗汉等。
此明无蜂者，佛乃受之；反知有蜂，其过弥甚。
①寻文，行宗一二·四二：法师乃四依示迹，岂暗开遮？
直欲示其慎护，为后世之轨范耳。
②无蜂熟蜜，简正，有两说，一说云：大蜂来吃蜜，伤此蜜蜂，蜂子畏之，遂抛而去故。
一解云：冬月蜂子有便秽在窼中，无人与除，即生虫如指，虫食蜜并蜂，乃舍去也。
今取此者，故云无蜂熟蜜。
尽形体者。
僧祇：胡椒、荜茇①、呵梨勒②等。
此药无时食气，顿受，病比丘终身服。
四分云不任为食者，一切咸、苦、辛、甘等，不任为食，名尽形药体。
善见：一切树木及草，根、茎、枝、叶，为食不任者，尽形服之。
又树木、草，无问根、茎，并是时药；或根是③时药，茎是尽形。
互有、俱是，不可名示。
但令堪食，时药所摄；不任者，尽形药。
尽形④，药体中。
僧祇，呵梨勒，今时所谓呵子是也。
顿受，谓多药得作一时加也。
四分，上句标，一下释。
以此药体繁多，不可别举；但约六味不任为食，摄无不尽。
任，堪也。
善见，初约义定体。
又下，对时简辨。
初明交杂，但下，判定。
①荜茇，荜，北吉切。
茇，北末切。
见四分四二音释。
坏生戒记云：荜茇味辛而香。
汇云：荜茇味辛甚于椒，状如车前子而短。
②呵梨勒，名义集三：呵梨勒者，新云诃梨怛鸡，此云天竺持来。
此果为药，功用至多，无所不入。
又法华经文句记笺难云：唐本草云：出西域及交广地，主风虚热气，形似柰，黄色，核圆，作六七棱。
又云：形似胡桃，又似诃子。
③或根是，行宗：善见中彼具云：有树草木举体时药，有树果心时药，余者尽形。
有树举体尽形。
此证尽形不可一判也。
④尽形，愚案上来乃至今文，次第四药释了，次科明了论已下，第二进料简三药也。
谓了论疏明七日、尽形，次十诵明非时药也。
今束系尽形科，故后释中有余药混杂成妨欤。
明了论疏云：若病，服七日药，随病为量。
若差，须舍①。
若无病，复不饥，非时食者，得非时食罪。
油、蜜、膏亦尔，故论中举酥等。
终身药则不尔，有身必有病，佛许服此药，防护一期果报身。
若无②客病，又不饥、渴，非时不得服。
次科。
初示七日。
随病为量者，以病七日一转③故。
复不饥者，非谓酥、蜜得用充饥，然虽开病，复须饥空。
论有等字，故举油、蜜类同。
次明终身，是正科意。
前引七日，对显不同。
客病即是新病，下云饥渴，即为主病。
①若差，须舍，问：七日之内，随差失法耶？
答：限内无失，而不许服，无病缘故。
若依简正，随差法谢，彼云：言随病为量者，谓约法虽言七日，若服至五三病差可即舍，以无缘故法谢。
若依今记主，限内法不失，故非时食但得吉，次引行宗文是也。
②若无，问：行宗一二·三四：人有二患：饥渴为故患，初二药疗之；四大违反为新患，后二药疗之。
又七日药尚释当食当药等，今终身药中，何故云不饥渴等耶？
答：今一科明七日、终身二药故，若无客病下，通承二药而结之也，故无所妨。
③七日一转，有二义。
一义云：凡病当体，法尔七日一转，能治之药，随所治病，亦为限也。
一义云：药体味重，故服之七日，坚病得消。
若七日不治，更服同药无益，故限七日，是从药势名也。
今文七日药云无病复不饥，则兼具病、饥，方乃得食，故云复。
尽形，若有客病，或者饥渴，则得服。
新、故二病随有其一乃服，不同七日兼具方得，故云又也。
十诵：净苦酒①无酒气、无糟者，过中得饮。
三中。
十诵得饮苦酒者。
母论制断，有酒两故。
据是时浆，由无酒气，作非时饮。
而在此明，未详何意。
①苦酒，问：苦酒者，其体何物？
答：简正释今文云，十诵净苦酒得饮者，谓上但明咸、苦、辛、甘，未明酸味，今引明之。
以苦酒味酸，人不贪爱，故开饮也。
准此释，直今醋也。
然既为非时浆饮之，非直醋欤。
准伽论，苦酒有米、果二种，上文果浆变成苦酒云云。
又伽论第十云：问：米苦酒澄清无腻，非时得饮否？
答：不得饮。
问：根浆，叶、茎、果浆，非时得饮否？
答：得。
通释：米苦酒虽无酒气及糟，不可饮欤。
时浆故。
十诵开饮，约果苦酒欤？
或部别异欤？
依十诵五三，诸根、枝、叶、华、果汁外，别出苦酒，今所引是也，然则似米苦酒。
然伽论宗十诵，论既不开米浆，律亦可同也。
上来辨者，一切经律随事辨体。
同此宗者，具列如上。
今有愚夫，非时妄啖。
谓杏子汤、干枣汁、果浆、含滓藕根、米汁、干地黄、茯苓末、诸药酒煎，非咸苦格口者，非时啖之。
并出在自心，妄凭圣教。
不如啖饭，未必长恶。
引误后生，罪流长世。
结斥中。
初指前所引。
随事，事即是物。
同此宗者，此示有不同者，则不引故。
今下，斥世非法，初列非。
言非咸苦格口者，显是甘美利口耳。
格合作隔，碍也。
并下，正斥，初句任意。
次句倚滥。
彼谓汤药非时开故。
不下，举况。
饭无异味，不至贪嗜，故举质之。
引下，显过。
令他毁犯，相沿不绝，故云长世。
陷他既尔，自损可知。
今时多作茯苓丸，形如拳大，煎薯蓣汤①，稠如糜粥，非时辄啖，妄谓持斋。
以事验心，即因观果，当知即是吞热铁丸，饮烊铜汁。
暂时取适，长劫难堪，有智思之，岂宜贪纵？
①薯蓣汤，戒疏一二·四一：或生是尽形，熟是时药。
如杏人、薯蓣、芋子、葛根。
通释：今时妄用葛汤、荞麦汤，非时啖之。
此是时浆也，不可非时饮。
次二、六味定者。
六味，标中。
次二写重，可除一字。
涅槃云：有六种味：一、苦，二、酢，三、甘，四、辛，五、咸，六、淡。
明了论云：五种量①，乃至大开，摄一切物皆尽。
疏云：药有五种。
甘味物中，除甘草、蜜、沙糖、酥油，余甘味是时量。
酸味，除阿摩勒果汁等，余酸味是时量。
辛味中，除姜、椒、荜茇、呵梨勒，余辛味是时量。
一切苦涩物非食，作终身药。
七日药外，一切可食物，名依时量食。
从平旦至正中为时，过此不得食。
时量中。
初对味别简。
六味中，缺咸、淡二味。
甘味中，甘草是尽形，蜜等即七日。
酸中，果汁是非时。
辛味中，姜椒等皆尽形。
苦味不入时食，故唯在终身。
次对七日总简。
以七日体别，同是可食，故除已外，一切名时。
从下，显示时义。
若论时及尽形，皆通六味。
但时药微通辛、苦，尽形少于甘肥。
非时多是甘、酸。
七日唯局甘味。
如是求之。
①量，行宗一二·三六：了论五并名量，谓限齐也。
一切浆，甘蔗等，名依更量①。
日夜各分五时。
从平旦受至二更过，则不得服。
如是轮转，乃至五更。
此间渍饭为浆，属时量。
更量者，日中受药，以五更为限故。
日夜各五时者，无论长短，但将一日分为五时，对夜五更。
不可定②约寅、卯等时，以夜五更，亦不限此时故。
若准僧祇，昼夜三十须臾。
即三须臾为一时，且据相等为言。
至二更者，谓尽一更，交至二更，受法即谢。
如是轮转者，谓第二时受，即尽二更，至三更谢等。
若约四分，但尽非时，今须依律。
此下，简滥。
渍饭浆，即今之浆水也。
①依更量，戒疏一二·三六：依更量，即非时之异名。
然彼论中，日夜分五时，随时受药，约至七时，如平旦至二更等，轮转为时，故曰更也。
行宗：更量者，即以五更为分齐更改也。
日分五时者，寅、卯等时乃是此方历数，不可对之，但约一日分为五分。
以对五更，约至七时，如平旦至二更，日夜共七时。
日高时受，至三更；日中时受，至四更；日斜时受，至五更；日落时受，至夜分尽。
若准本宗，无论早晚，皆尽夜分。
通释：五更约夜，五时约昼。
日夜共七时有法，过七时则法谢。
然今记云至二更者，谓尽一更，交至二更，受法即谢，是似唯六时有法，与戒疏、行宗约至七时相违，云何？
答：依古记，有六时、七时之异说。
简正六时义也，彼曰：从平旦至二更，唯一更尽服；过则不得服者，至二更须舍也。
钞批等七时也，彼云：若受非时一切浆，齐七分内名为更量，若过七分则失受也。
如从平旦受，至二更为更量。
又首疏云：平旦受，至二更，过此时不得。
饰宗记：如是轮转，恒经七分。
及戒疏、行宗多分记七时。
按：古来既涉两义，故今尽举，而应七时为正，依多分故，戒疏分明故。
②不可定，斥会正欤。
彼云：更，改也。
颜子家训云：北斗移历五辰位，故谓之五更，名夜五时。
日五时者，寅、辰、午、未、申也。
问：如初更受，越于明相，移入次日，共七时，得有法否？
答：依首疏开之。
彼云四更受，至日暮。
若依行宗，不通，云日落时受，至夜分尽故。
酥、油、蜜、沙糖等，名依七日量。
甘草等，名依一期量。
从受戒后，临一期报终，名一期也。
于此时中，无问昼夜，恒得服之。
灰、土、水、屎、尿①，此五名依大开量。
不须受，随意取服。
是世间所弃，非所惜故。
四分须受灰土等。
大开者，望不制受，故得此名。
四分下，会异。
①屎、尿，若依四分，腐烂药应受之。
四四·一六：尔时有比丘病毒，医教服腐烂药，若是已腐烂药堕地者，应以器盛水和之，漉、受然后服；若未堕地者，以器盛之，水和，漉服之，不须受。
业疏：腐烂药者，大小便也；腐烂者，唯是陈弃药也。
②此据，问：有人，水亦可受否？
答：但灰、土等则可受，水乃戒本所除，故不须受也。
或可意有饮则须受，但为洗漱不须受。
如杨枝，戒本所除，而言欲饮汁应受，今亦当尔。
三、明转变者。
中论①云：如蒲萄浆，持戒者应饮。
若变作酒，不应饮。
若变为苦酒，还复得饮。
转变中，初科。
苦酒得饮者，准上无酒气味。
①中论，邪见品云：蒲桃浆，持戒者应饮，蒲桃酒不应饮。
若变为苦酒，还复应饮。
十诵：甘蔗是时药，清汁是非时，分作石蜜是七日，烧作灰是尽形。
肉是时药，煎取脂是七日，烧作灰是尽形。
胡麻同肉法。
酪是时药，清汁如水是非时，作酥是七日，烧为灰名尽形。
二中。
且约四物，余可类准。
胡麻同肉者，亦通两转故。
是知一物，或通四药，或三或二，转变不定，随举说之。
四、相和者。
萨婆多：四药相和①，从强而服。
若以时药、终身药助成七日药，作七日服。
由七日药势力多故，又助成故。
如以酥煮肉，此酥肉汁，得作七日服。
若以时药、七日药助成终身药，作终身服。
如以酥、乳和葶苈②子作丸者是；又如附子③、乌头等诸毒药浸豆、麦等，名尽形药。
若以终身、七日助成时药者，时中服之。
如面食用酥、油、姜、椒等。
相和中，不等有三。
前明七日：初立义；由下，释所以；如下，举事。
次若以下，明终身，即尽形异名。
初立义；如下，示相。
酥是七日，乳是时药。
浸豆麦者，即用豆、麦浸去其毒。
后若以下，明时药。
可解。
①四药相和，简正：若准四分，于四药中，时药最强，尽形最劣。
若准多论，即据分多者为强，少者为弱。
四分四二·一四：时药和时药，非时药和时药，七日药和时药，尽形寿药和时药，应受作时药。
非时、七日、尽形和非时药，受作非时药。
七日、尽形和七日受作七日药。
尽形以和尽形受作尽形药。
又十诵二六亦尔。
②葶苈，尔雅·释草曰：蕇，葶苈。
注：实、叶似芥，一名狗荠。
疏陶注：今近道亦有。
母则狗荠，子细黄，至苦是也。
③附子，会正：附子八月上旬采，八角者。
乌头四月采，与附子同根。
春时初生，有脑形，似乌之头。
其味皆辛，属尽形药。
若分数俱等、势力相似者，随以药首一名标目。
余者①药分称之。
如石英②、钟乳③、黄耆④、白术，丸、散、汤、膏、煎等，并例知用之。
次科，唯据尽形为言。
初立义。
余药分者，即通四药。
如下，显相。
①余者，以药首标名，余唯称为药分耳。
问：初不有药名，新制丸、散等，则以何者为药首？
分数俱等，势力相似故。
答：药虽分数等，而势不等，必以一药味为先，余药从和者有之，故以先味为首乎！
②石英，石药也，会正：石英有五色者，味甘辛，生太山。
③钟乳，石药也，会正：一名公乳，一名芦石，夏石生。
④黄耆，会正：味甘，生蜀郡山中，二月十日采用。
二、置药处所，即结净也。
略分四门。
一、制意者。
良由众生报力不同，上、中、下别。
若上达之徒，身力资强，制令分卫；随缘少欲，得济形命，志存道业，不假储畜。
中下之流，情同上士，而力劣不堪，必须资具，方能进策。
是以大圣慈悯，因困饿死，方开结之，同界别处。
次明净地，制意中。
初、总示根器不同。
若下，别明立教有异。
初叙上根从制。
分卫即乞食，经音义云：正言傧茶波多，此云团堕。
言行乞食，团堕在钵中也。
次叙中下须开。
言情同者，谓心虽慕上，力不及故。
因饿死者，药法中云：时有吐下比丘，使舍卫城人煮粥。
时有因缘，城门开晚，未及得粥便死。
诸比丘白佛，佛言：听在僧伽蓝内结净地①。
①结净地，依业疏，诸部经律不开，如四分·药犍度中，是一开也，然复制断。
故业疏九·五云：问：如上诸教，皆不开结，今结前废，如何会通？
答：曲逐时机，不堪本制，便随开者，不无其致。
有人言：诸部不同，何有会也？
大乘则上达可行，小乘则分河而饮。
故知部别，且用当宗，如钞序中小持律也。
必力堪济，通用何疑？
释净名者。
以饮食繁秽，同处生患；今既别结，情无储畜，食不生罪，故名为净。
若同处长贪，违教受业，业是秽因，名不净也。
此从缘说净①，非对秽以明也。
释名中。
初正释。
若下，反显。
准业疏中，具四义故②，方名为净。
一、增贪长慢，名污净心；二、外俗讥谤，名污净信；三、宿煮生罪，名污净戒；四、来受苦报，名污净果。
此下，遮滥。
言从缘者，如上所释，但取离过故。
非对秽者，世愚多谓不结地秽故。
①从缘说净，问：缘者指何？
答：若不结同处，如业疏有四义污。
今以结除成净，是由羯磨缘，别食得净，故云从缘说净。
济缘九·二云：非对秽者，斥妄解也。
有谓简余秽处而名净故。
②具四义故，济缘九·二释云：具下，别显。
以上净名，通含四义。
污心是惑，污戒即业，污果是苦，三并自污；二即污他。
今既结已，翻成四净。
二、列数作法者。
有四种净。
列数，标中。
列数通四种，作法局后二。
一者，篱墙不周净。
四分云半有篱障，多无篱障，都无篱障，谓露地也。
非储①积相，故开之。
必三面有院，开一面者，摄食义强，亦同有罪。
厨舍孤②立，有院，同之。
垣、墙、堑、栅亦如是。
不周中。
四分，前约篱障二合，以明三相。
障即板、壁等物。
半有者，二方障也。
多无者，一方有也。
都无，如文释也。
非下，示开意。
注中厨孤立者，谓寺虽不周，而厨有院者。
垣墙下，指略余相。
总上六种，各有三相，疏云③约文附事，则十八处是也。
注中遮疑。
恐谓四面俱墙，可为周匝，余物相参，便谓不周，故得或作等。
①非储，业疏九·一：二院相不周净者，由体同空露，藏畜心微也。
记云：心随境转，罪自心生；所以处露心微，罪无可结也。
②厨舍孤，有院，有二义。
一者厨壁为院，即钞批云：谓虽是孤舍，以四面三面有壁，即摄食。
唯此四壁，名为有院也。
二者壁外有院，简正云：谓伽蓝院相虽不周，而厨屋四面院相周匝，比丘在此厨内与食同宿，亦同有过。
二义中，今记顺后义欤。
③疏云，九·一记云：约下，结数。
篱、障为二，并下四种为六，一中有三，则十八矣。
二、檀越净者有三。
食具是他物。
律云：自今①已去，当作檀越食，令净人赏②举，不得自受。
若有所须，随意索取。
处所是他物。
故云若为僧作伽蓝，未施与僧。
虽食在中，不名有犯。
食、处俱是。
谓处所他有，食具是他，不属僧用也。
檀越净三种。
初、食是他物，处是己有。
即施主寄食僧界，随用施僧也。
食具即所食之物。
二、处是他物，食具己有。
如文自显。
三、俱是者，即今俗舍设会供僧也。
①律云自今，四二·二三：尔时佛及众僧受珉荼居士七日请已，欲往旷野。
时居士遣人以象载种种饮食，于道路供养。
行过旷野已，故有余饮食，彼使人即持饮食，与诸比丘。
诸比丘不受，言：佛未听我曹受道路粮。
佛言：自今已去，听作檀越食受，令净人掌举，不应自受。
若有所须，随意索取。
②赏，准律应作掌，或借音。
此三名他物净，要真非假。
今多托冒，自诳自负，非法有罪。
十诵：瓶沙王施僧粥田，比丘上场，佛言：未分者应上；分竟不应上，犯吉罗。
王崩，比丘见无檀越，谓犯宿、煮。
佛言：阇王替处，不名有犯。
僧祇①：婆罗门送粥米施佛、僧，以于僧住处作故。
佛言：内宿、内煮，不听食。
结斥中。
初结示。
今下，斥非。
疏云：若道寺是俗造，即云他净，一切僧坊，俱非道有。
于中②盗损，望俗推绳，乃至佛法咸无福也。
财物无主，随施成主，何得仍旧为檀越净？
十下，引证。
初引十诵证属主者成净。
比丘上场，谓场在僧界，贮米在中。
次引僧祇证属僧不成净。
观斯圣量，足显非法。
①僧祇，二九·一：佛俱萨罗国游行，渐渐至呵帝钦婆罗门聚落。
婆罗门车载粳米、豆、胡麻等，随逐世尊。
舍利弗教彼作粥，彼办种种粥，手自行粥。
佛问言：米置何处？
答言：此处。
何处煮？
答言：此处。
佛言：内宿，不听；内煮，不听。
②于中，济缘九·九释云：律中，盗损僧物，不望俗结。
又施入三宝，俗皆获福。
今若属俗，事皆反之。
三、处分净者。
四分：若檀越，若经营比丘，为僧作伽蓝时，分处如是言：某处为僧作净地。
僧祇：若作新住处，营事比丘及僧未住。
初夜前，以绳量度，分齐尔许，僧住尔许，净屋受之，不得过①初夜。
若檀越言莫预处分，我未施僧，此则同他物净。
五分：作新住处未有净屋，当先指某处作净地，以食置中，然后僧住。
若经明相出则不成。
处分中。
四分、五分可解。
僧祇中，注中，显示部别，令依本宗。
疏云：以初成故，未曾经宿，壅结未多，随人处分也。
①不得过，彼律内宿，初夜为限齐，已经初夜，净义不立故。
问白二通经宿处分，何故急耶？
答：业疏九·一三云：处分，别人加故，不得经宿；羯磨，众法，随事远近。
问：次五分同本宗，今祇律相违，何须引之？
答：复有取舍。
初夜犯宿不取，但示不同；其余以绳量及檀越言等，皆可用。
问：处分净通作法界耶？
又有解法乎？
答：业疏：处分、白二，相对有六异。
一、僧别异。
处分，别人；羯磨，僧法。
二、近远异。
处分，别人加故，不得经宿；羯磨，众法，随事远近。
三、一多异。
处分随时少多，羯磨唯四人已上。
四、道俗异。
处分通七众，羯磨局于僧。
五、约处异。
处分通诸界，羯磨局大界。
六、解法异。
处分口法解，羯磨唯白二。
记云：五中，通诸界，即自然、作法。
六中，处分口法解，但云此处不作净屋。
善见：云何结净屋？
初竖柱时云：此处为僧作净屋。
三说已，乃竖之。
余者亦尔。
不尔，就一柱上加法亦成。
若已成者，唤本主，语令随指一处为僧作净屋。
若无者，聚落有老宿，召来遣作，不解者教之。
善见。
初句问起。
初下，示法。
前明未成。
余者亦尔，谓余柱一一三说。
后明已成。
四、白二结者。
谓僧伽蓝院相周匝，比丘在中有宿、煮过。
不问住之久近，随处结之，除去比丘。
毗尼母云：大界内无净厨者，一切宿食不得食。
乃至药草亦尔。
白二净中，须结为二。
初正明。
伽蓝者，简处非他物也。
院周匝者，简不周也。
不问久近，简处分也。
除比丘者，结已不容僧住也。
毗尼下，引证。
准知无净地处，不合进口也。
四分：因饿死比丘故，听在伽蓝内边房静处结作。
结法中，初文。
疏云：以道寄①清修，食缘繁杂。
俗中节士，尚远②庖厨，况出世人，奄蒙庸仆，诚不可也。
制在边鄙，又居幽静，意可知也。
文中但云伽蓝，恐谓通于自然，故注简之。
①以道寄，济缘云：以下，申教意。
道寄清修者，谓修道托处，必在清旷之所，不宜与食同处。
俗下，举况。
语出孟子，但借彼语而意自别。
奄蒙庸仆，混于贱类也。
制下，结显。
欲远僧处，故兼僻静。
②尚远，语出孟子·梁惠王上云：君子之于禽兽也，见其生不忍见其死，闻其声不忍食其肉，是以君子远庖厨也。
奄，于检切，覆也，藏也，又无何、焉、尔等。
五分：诸比丘欲羯磨一房、一角，半房、半角、中庭，或通结坊内作净地，并听。
若通结①者，羯磨云：此住处共住、共布萨，僧今结净地，除某处。
谓僧住行来房舍等。
准此，遍界中果菜无过。
明相出，在舍下。
又云：必依地起，不在架屋上。
五分。
初总示两开。
若下，别示通法。
注中，初明所除。
准下，显通相。
明下，示护宿。
舍下，即僧住等处也。
又下，简示非法。
彼云：机案上、重屋上作净犯吉。
今时行通结者，不知所以，任意裁之；但由钞中略示缘相，不具出法，遂致乖谬。
然五分白与羯磨，例并四句成法，止于第三句②中具牒缘、本，并无第四句。
祖师意令例准四分五句楷式，故但出缘句③，余并略之。
何以知然？
请寻僧网灭摈羯磨④，足为明准。
恐世妄行，故须具出，白云：大德僧听！
此住处共住共布萨。
若僧时到，僧忍听。
僧今结净地，除某处⑤。
白如是。
羯磨云：大德僧听！
此住处共住共布萨，僧今结净地，除某处。
谁诸长老忍僧于此处共住共布萨，结净地除某处者默然，谁不忍者说。
僧已忍于此处共住共布萨，结净地除某处竟。
僧忍默然故，是事如是持。
共住共布萨，即四分二同，语少异耳。
彼文又有共得施。
别结则牒相局处，故不著二同。
通结则遍结别除，必须先著，即是净法所依之本。
今人坚欲削之，一、公违钞文，二、滥于别法，三、不晓通结之义。
问：彼引业疏云净地元结，摄食障人，故不称本住。
又若称者，恐成相可⑥，遍有内宿，不如不结，岂非明据？
答：疏因僧、衣二界，并牒二同，净地不牒，故作此通。
盖明四分别结之法。
今此通结，自出五分，那得以释本宗别结之文，而为五分通结之妨？
其谬一也。
又弥沙塞师集此羯磨，岂不知有宿、煮等患，何待汝辈方复删改？
其谬二也。
又上云二同，正显通结，下自简除，何有遍内宿、煮之过？
其谬三也。
嗟彼愚僻，卒难示喻，脱临秉御，定判不成，自累累人，法灭由此。
律云：不如白法作白，不如羯磨法作羯磨，能令正法疾灭。
又云：如此比丘多人不益，入地狱如箭。
岂不畏乎！
①若通结，业疏九·一五：五分言通结者，彼文中通僧坊作，除僧住处。
以界内果树将熟不长。
若不早结，恐有内宿故也。
②止于第三句，三合作二，羯磨记云第二缘本双陈，写误欤。
应作第二句。
凡初、三、五三句，皆是纲骨，岂牒缘本乎？
五分二二：有诸比丘欲通羯磨僧坊内作净地，以是白佛。
佛言：听，应白二羯磨。
一比丘唱言：大德僧听！
此一住处共住、共布萨、共得施，今结作净地，除某处。
若僧时到，僧忍听。
白如是。
大德僧听！
此一住处乃至除某处。
谁诸长老忍默然。
若不忍说。
僧已结作净地，僧忍默然故，是事如是持！
通释：结成中，竟字有无不定，通结即无，别结复有，自余羯磨出没不同，不同本律有揩式也。
③出缘句，资览：今钞所出，缘本双牒，何但云缘句哉？
答：且对纲句云尔乎。
④灭摈羯磨，五分为四句，钞改为五句故。
⑤除某处，若正结时，应一一名摄牒之。
如云除本堂、宝塔、神庙处、食堂、上座寮、东某房、西某房、南某房、门屋中庭、行来处等是也。
⑥相可，济缘八·二六：可，犹称也。
僧祇：若一覆①别隔、通隔别覆、通覆通隔、别覆别隔，一边、二边、三边，隔道两边作净，中间不净，如是一切并得。
僧祇。
一覆即上通屋覆，下别隔断；通隔即四周通围，各别屋覆；余二句准知。
一、二、三边，约相连处；隔道两边，约相隔处；中间不净，即大界也。
①僧祇若一覆，钞批：一覆别隔者，谓同一大堂，下有两房户也。
通隔别覆者，谓如众多屋，各无别壁，通用四周隔。
通覆通隔者，如一大堂，四周壁。
别覆别隔者，如别别屋也，可知。
一边、二边、三边者，谓随一堂内，取一角、二角、三角任得也。
隔道两边者，谓如一屋内，取两边作净地，中开行路也。
准此作法，羯磨文中，必须明指委曲。
结竟，榜示显处，令主客了之。
律中，客问何者净地，何者不净地？
嘱示相中。
羯磨明指者，令别别牒相①，明示分齐也。
注中指律，如主客篇引。
①别别牒相，问：得一羯磨牒五处、三处净地结之否？
答：简正有二义，彼云：搜玄云：须别别而结，一番白二，唯被一处，处既各别，法亦别故。
若依天台所禀，亦许得。
或处虽有别，一一牒名入法，秉法竟时，随某多少，皆有法起。
举例，由一番白四，被三人受戒，三人虽别，一一牒名，显法竟时，皆纳法体。
今记同后义，云别别牒相故。
三、加法中。
四净：二种不作；处分一法，别人指示，如前已明；羯磨结者，在僧界内，先示处所，悬指结取。
所以不得坐中结者，古师云①：以食望僧②，是摄是障。
以僧望僧，非摄非障。
正加，通简中。
初辨作法有无。
前二无法，自他分之；后二须法，僧别有异。
悬指结者，谓僧在大界遥加法也。
所下，示遥结所以。
引古释之。
上句谓将食界望僧以论，是摄食，是障僧③。
下句谓以僧界望僧以论，非摄食，非障僧，必有作法，还集一处，不得别众。
即业疏云人食同处，加结之时，相中不便是也。
又有解云必同净地，复有何苦？
法自简处，岂同不得？
①古师云，简正云：古师等，即魏朝慧光大师。
首疏又云故律师云是也。
②以食望僧，业疏九·一七：以食望僧，是摄是障，谓僧食两望也。
净地结意，摄食障僧，恐相染污。
又云以僧望僧，非摄非障，谓以僧住望净地也。
作众法时，同须赴集，唯摄宿、煮，不摄别众，可不然也？
记云：文为两段。
前段，初二句引古。
谓下，今释。
谓以净地望大界，则各摄不通也。
又下，第二段，初二句，引古。
谓下，今释。
谓以大界望净地，则摄僧义一也。
行宗以大界望净地云云，依首疏，望净地，僧也。
首疏十六云：故律师云：以食望僧，是摄是障，以僧望僧，非摄非障。
是摄摄食，是障障僧，令不入净厨。
众僧在堂作法，净地有僧，故云以僧望僧。
非摄者，非摄僧；非障者，非障僧；非障者，虽在净地，不能障僧，使其不犯别众，故曰非障。
通释：文意云：以食界望僧界僧，食界是摄食，是障僧。
谓食僧二界，各不摄故，食界摄食而不摄僧也。
僧界摄僧不摄食，以僧界望食界僧，僧界非摄食，非障僧。
谓僧虽在食界非障，故僧界之僧，作法犯别众也。
③障僧，业疏九·一六僧界、衣界，摄人同法同处。
食界不尔，摄食障僧等。
律令唱处所。
应一比丘起唱云：大德僧听！
我比丘为僧唱净地处所。
若房，若处，若温室，若堂等，随其结处，任境唱之，然后坐讫。
亦不牒唱人名入羯磨也。
结法中，初科。
古师不立唱相，律云应唱房名，故云律令唱也。
不牒人名者，大界羯磨，则牒唱人，但不提名。
今净地中都不牒①故。
①都不牒，依结大界唱相，我旧住比丘为僧等云云，又白及羯磨中云大德僧听！
此住处比丘唱四方大界相云云，今净地中唱相，牒我比丘言，白、羯磨中都不牒也。
湛堂：亦不牒唱人等，律本羯磨不牒唱人名，故云尔乎？
又结净地诸羯磨，牒我比丘旧住处比丘等，不言人名，故因点示之乎？
记大界羯磨，则牒唱人，但不提名，此但不等句。
于后义亲，意曰净地诸羯磨，准大界牒唱人，而又如大界羯磨，惟牒唱人，不提名，故钞如是尔。
又记中，净地中都等句前义亲，意曰南山为使人知净地羯磨漏唱人如是言；然大界羯磨，唯唱人耳，而不牒名。
净地中都无唱人及名，故云都不牒也。
然净地中准大界牒唱人，不言名，则后义应宜乎。
次索欲问和已，白二云：大德僧听！
若僧时到，僧忍听。
僧今于某处结净地。
白如是。
大德僧听！
僧今结某处作净地。
谁诸长老忍僧结某处作净地者默然，谁不忍者说。
僧已忍僧结某处作净地竟。
僧忍默然故，是事如是持。
正作中。
白文依律①而出。
疏云：此是②结集缺文，或是觉明③漏诵，又可竺念遗笔。
比诸结法，义有亏绪，可不镜乎。
必欲准改，当依④羯磨牒之。
①白文依律，业疏九·一四：今时行事，直依羯磨单白四句，自唱自结。
得在依文，失于缘唱。
欲依轨仪，白中加第二句，牒其缘本，理得成也。
今随文故，略而不出。
②此是，济缘九·一五释云：此下，决文缺所以。
初推结集过，或波离初集，或法正分宗。
次推翻传过，觉明即佛陀耶舍，诵本西来，此方竺佛念对翻笔受。
诸结界法，白并五句，独此缺之，故有亏绪，谓失于条绪也。
通释云：准羯磨篇，白四中，白必有五句。
若单白及白二中，白或四句或五句。
谓事重，有前缘，有乞词，此三种并有五句；反此三者，即四句。
今结界前作唱相，即是有前缘，故理可有五句也。
③觉明，戒疏一·六九：罽宾沙门佛陀耶舍，秦言觉明，以弘始十二年诵出本文，凉州沙门竺佛念译，释道含笔受。
④当依，羯磨亦不牒唱人，然依羯磨五句，牒唱人于白文中则好矣。
故兴正牒唱人于白文及羯磨中。
记云依羯磨者，且欲令准五句也。
大德僧听！
此住处比丘唱净地处所，若僧时到等。
僧祇：内作净厨，不得潘汁荡器，水流出外①。
三中。
流出外者，即净地外，大界中。
欲令大界精洁，遮世讥嫌故。
彼律因俗诃言僧住与俗无别，故制不得。
潘，音番，淘米汁也。
①流出外，彼云：流外者，越毗尼。
业疏九·二云：僧祇云：院内潘汁流巷，人诃僧住与俗无别。
因制不许。
十诵曰：初听白二结地已，外道讥言：秃居士舍，仓库食厨，白衣无别。
有缘须解者。
律无文，义准反结即成。
应云：大德僧听！
若僧时到，僧忍听。
僧今解某处净地。
白如是。
大德僧听！
僧今解某处净地。
谁诸长老忍僧解某处净地者默然，谁不忍者说。
僧已忍，解某处净地竟。
僧忍默然故，是事如是持。
解中。
有缘者，或欲改转重加，故须先解。
四、杂出料简①者。
檀越净、不周净，此二处不问内外、昼夜，同宿、煮者无过，但不得触②。
若处分、羯磨二净，通比丘在内检校，唯护明相。
若与同处，唯坏食具，更须翻食器令净，有宿、煮过③也。
料简中，初科。
上明前二净同处无过。
若下，明后二净摄处分齐。
检校如知事料理也。
翻食器者，有食亦须翻之。
①杂出料简，钞批：砺云：祇但有处分净法；十诵但有檀越净法；五分有处分净、羯磨净、他物净，但有三，缺篱墙不周净；四分具有四净可知。
②但不得触，问：依不周可然，正僧物故。
若依檀越净，是即他物，何不得触？
故律四三·四：时诸居士持食饮具，往僧伽蓝与诸比丘掌举。
后诸居士来，若自食，若持归，若与比丘食。
比丘畏慎不敢食，作如是意我曹先手自掌举。
诸比丘白佛，佛言：此是檀越所有，听为檀越故洗手受食。
准之，他物开触，如何？
答：一向他物，非犯，如所引律文。
如今檀越净，虽自不受，彼既属他，比丘又拟自受用，故不开触。
③宿、煮过，英心师云：实内煮过，于大界起也。
又尼钞卷五·一一：若处分、羯磨二净，通尼在内检校，唯护明相。
若共同宿，便坏食具，更须翻净，兼有内煮。
问：内煮罪必于不净地起，今净地而有者？
答：若比丘在净地宿，是在净地为不净地者也。
故其内煮还与不净地同断。
非谓净地有内煮，其罪起从失之于己故。
虽云有煮，不妨其体仍是净也。
此内煮罪，非是独头，从犯宿生，故与常途异也。
若治故处作处分者。
祇①云：僧住寺中过初夜而欲作处分净者，要住处破，经国土乱，新王未立，尔时便得受作。
若此缘无，但令住处及聚落俱停废二年，得名处分。
若复不受，停可食物，内宿、内煮。
次科。
僧祇。
过初夜者，显示故处也。
住处破，谓僧房荒毁也。
国乱王未立者，未分所属也。
住处即僧舍，聚落即僧舍所依处。
停废二年，荒虚洁静，还同新处。
彼有四句②，二互、俱非，三句并不得作，故云俱停废也。
若不在聚，但据住处。
①祇，若复不受，国土乱时，王未立，尔时得受。
若复一王，众人未举，尔时得受。
若复不定者，住处、聚落停废二年，得受。
是中，或有聚落停废，非住处停废；或住处停废，非聚落停废；或聚落停废，住处亦停废；或非聚落停废，非住处停废。
是中不受，即名不净。
若停可食物，是名内宿、内煮。
②彼有四句，僧祇三一云云，如前条引。
问：结净竟，得中看煮，何为不犯内煮？
答：煮是随处，大界无人亦犯。
宿是逐人，二界无人不犯。
问中，前云二净通僧在内检校，故此征之。
欲彰宿、煮结犯有异。
答中。
内煮准据①大界中煮，不论人之有无。
内宿但随人、物共处，不问界是僧、食。
①内煮准据，济缘：内宿随人，两处俱犯。
内煮随处，唯局大界。
四分律行事钞资持记卷第三十三 四分律行事钞资持记卷第三十四宋余杭沙门元照撰记三、护净法五门：一、翻净；二、护净；三、罪通塞；四、互明净染；五、俭缘开八事。
初中，若一方①别住②，维持佛法者，必须结食界，同护净食。
此则通凡圣③僧路，顺诸佛本怀。
今自共宿、捉，贪染叵离者，俗中恒人所耻，何况净僧食之！
脱经俭难④，因即染污，后若缘无，理须拱手；仍事触、宿，心初无悔者，不信此心须为师匠。
欲依圣语而反秽者，有四不同：一者，缘净；二者，体净；三者，体不净；四者，缘不净。
第三，护净。
翻净中，初文为三。
初、叙益。
一方别住，谓众同之处。
维持佛法者，即弘赞之人。
通僧路者，随处可食故。
顺佛怀者，不违圣制故。
今下，二、斥非。
前斥贪啖乖仪。
叵，犹不可也。
俗中所耻者，儒宗⑤君子尚远庖厨，故举以况之。
脱下，次斥倚滥开教。
因染污者，开宿、触也。
若缘无者，谓时丰也。
初，犹都也。
此心即触、宿之心。
妄心无准，以教范之，即佛所谓当为心师而勿师心。
彼不信之，故多自任。
欲下，三、生起。
反秽谓曾染污，以法翻之令净。
①一方，僧网篇七·一：一方行化，立法须通。
记释云：一方者，通语远近传弘之处。
②别住，同篇记七·三八：别住，即目僧寺。
③通凡圣，钞批：若不护净，圣僧及持戒凡僧不来食，是塞也。
通释：凡，内外凡，底下凡夫。
圣，四果等。
约开会，三贤七圣。
④脱经俭难，简正：脱，忽也；俭，即八事也；难，即净人倾侧，比丘为扶助等。
济览：或可俭即难也，谓过俭年，不开宿、捉，则或及命难故。
或可俭年，经过世之难故也。
⑤儒宗，孟子·梁惠王篇。
言缘净者，谓釜器倾溢，佐助料理，佛开为缘，此不须翻。
缘净中。
得佐助者，如下十诵，开恶触也。
言体净者，不容腻器，佛令自得安水燃火，乃至诸僧器未经盛食，体是净物，无秽可翻。
体净中。
自安水等者，即下僧祇开恶触、自煮；诸僧器等，开触、宿。
言体不净者，此是治生兴利。
用造佛供僧，制不许礼受；虽不经宿捉，翻亦不合食，由心恶鄙。
上三句者，并是正经，文遍如钞①，并不须翻。
体不净中。
即引多论。
秽财造佛，持戒人不得礼；供僧不得受，食亦犯提。
至死方净。
言心恶者，如随相引，收贩之人，常愿荒俭、王路隔塞等。
上下，总示。
正经即诸律论。
初二不须翻，第三不可翻。
①文遍如钞，简正：并是正经者，十诵、僧祇等文。
遍钞者，如上下文，一一具引也。
缘不净者，本是净具，遇缘染污，故须翻秽令净。
五分：有诸木器肥腻不净，以瓦石揩洗恐破坏者，用沸汤洗之。
僧祇：净人行食，净器堕比丘钵中，寻即却者名净，停须臾者名不净①。
若是铜器，净洗用。
木器若腻入中者，削刨之；不可用者，当弃。
缘不净中。
须臾者，但取少时。
刨音炮，正作刨，去呼，刃治木也。
①名不净，简正：停须臾名不净者，谓被钵中食腻染，致令僧器不净故。
十诵：比丘有腻器，二三度用澡豆洗，故不净，当以木刮却，然后澡豆二三遍洗，是净。
余有不尽者，准以①米、面、油、酱等，于尼寺、俗家、沙弥、净人处，一石一石更互博之。
虽得本物，以入手两相舍。
十诵。
余不尽者，谓洗器不净，污染于物，故令转易。
业疏云：随用少许，于六众中②展转博之。
或可类准转易，令易秽器。
①准以，记有两释，初易所染物，后易能染器。
会正准以下，将器例米面等，文同今记后释。
简正释异之，彼云：余有不尽者，今观文势，上来但明僧家多有食具，遇缘成触，翻之令净。
然此翻净，义由未尽，又复上文虽辨能盛之具，未明所盛之食。
如是两义未周，更欲引文广释，故生起云余有不尽者，准以米、面等。
②六众中，不受食戒记二四·一〇：僧尼宿、触，互望为净。
善见①：故多比丘共一沙弥行，各自担食。
至时自分已，沙弥语比丘言：今持我食与大德易。
易得已，复展转乃至下座。
若不解者，教之亦得。
准此②，展转翻秽者成证。
若盆瓮等器有食腻者，釜上蒸之，内外热彻，腻出即净；一切铜器磨之；铁器以火烧内，趣令腻尽；木仓柜等，削刨泥拭；土仓窖等，随有更拭；石器者，或以水洗，或以镌治，得无残腻便止。
善见。
初明易食。
若下，明翻器。
①善见，此文亦残宿食戒引之。
二四·三记云：以比丘自持，容有宿、触。
对小众易之，食则免过。
②准此，简正：谓准前来所引善见，大僧、沙弥易食翻秽之文，证上六众更互转换，得成净也。
四分得捉众僧户钩𨷲①，若杖、若环、若匕，若角杓、铜杓，若浴床，则无触净。
四分中。
注文点上匕杓。
若是常用，亦不得触。
非常用者，即体净也。
①户钩，饰宗记八：户钩等者，下房舍法云：彼比丘疑，不捉众僧户钩，若杖，若环，若匕，若角杓、铜杓，若浴床。
佛言听捉者，谓据无食腻者。
若有食腻，成相染也。
②服用，会正云：服，当作受。
问：触净何过，佛苦制之？
问中。
欲彰圣意，故特问之。
答：佛欲增尚弟子，令行胜行，内有胜法，外行亦胜。
如世贵人，安坐受食，不自执劳，以形胜故。
二、为现大人相。
三世三圣，并不自作，今若宿触，失圣人法故。
三、诸佛立教，通大小乘，俱无宿、煮，如楞伽、十诵所述。
四、长贪坏信。
五、废修出业。
六、死入粪坑。
答中，初科。
但制宿、触，则免六过。
三圣即三乘。
楞伽证大乘，彼云：寺舍烟不断，常作种种食，依实修行者，不应食此食。
十诵证小乘。
彼初听结净已，外道讥言：秃居士舍仓库、食厨，白衣无别。
因令僧坊外作。
护净经②云：由有宿捉等，众僧食不净食，后堕臭屎池中，五百万世受苦恼竟；复各五百万世堕猪狗及蜣螂中，常食不净；后出为人，生贫穷家，衣食不供。
佛告比丘：众僧住止之处作不净食，不足往食。
如法持钵乞白衣食，是名净命。
因说知事比丘触僧净器及食，食众僧故，堕饿鬼中，五百余年不见浆水。
正欲趣厕，护厕鬼神打不得近。
如是广说因缘。
智论：若沙门福田食，以不净手触，或先啖，或以不净物著中，入沸屎地狱中。
广如第十七、八、九卷中。
大集·日藏分·济龙品中，广明僧食难近难用。
僧护等经明非法受用僧物，文广不具录。
通而言之，若无惭愧，轻慢佛语，自物尚犯，何况僧物？
深须自勉，可得出期。
五百问③中，明持戒知事指挃僧器，罗汉代忏苦缘。
如是广知。
引文中。
护净经，彼云佛往昔共阿难行，遇值一池，深广各四十里。
池中有虫，形如蝌蚪。
佛语阿难此池中虫者，十方世界本是众僧，食不净食，堕此臭秽粪屎池中，常食不净等，余同钞引。
经中堕④虫、猪、狗、蜣螂，并五百万世，故云各也。
因说知事者，彼云昔有罗汉，向暗上厕，见一比丘在边呻吟。
罗汉问云：汝本好人，云何堕饿鬼中？
答言我饥渴来久等，余如钞。
又云忆念曾作比丘，知僧净事，触僧净食，以不净食，食众僧故，故致此殃。
罗汉为咒愿，得免饿鬼，还复人道等。
蜣螂，啖粪虫也。
智论，净信檀越，施僧求福，名福田食。
下文指广，须者检看。
大集·济龙品，彼云：时有一盲龙，举声大哭，作如是言：大圣世尊！
愿救济我。
我今身中受大苦恼，日夜常为诸虫咂食，居热水中，无时暂乐。
佛言：汝过去世时，曾为比丘。
毁破禁戒，内怀欺诈，外现善相。
广贪眷属，弟子众多，名声四远。
以是因缘，多得供养，独受用之。
见持戒人，反加恶说。
彼人懊恼，如是念言：世世生中，食汝身肉。
如是恶业，死生龙中。
又过去无量劫中，在融赤铜地狱中，常为诸虫食啖。
乃至众中二十六亿诸饿龙等，悉皆雨泪。
念过去身，虽得出家，备造恶业，经无量身，在三恶道。
以余报故，犹在龙中，受极大苦。
佛语诸龙：汝可持水，洗如来足，令汝殃罪，渐得除灭。
诸龙以手掬水，水皆成火，变作大石，满于手中，如是至七，亦复如是。
佛教立大誓⑤愿已，焰火皆灭。
乃至八过，以手捧水，洗如来足，至心忏悔。
佛记弥勒佛时，当得人身，出家得道等。
乃至诸龙，得宿命心，自念过去，或为俗人，亲属因缘，或听法因缘，入寺食于僧食等，今受龙报。
云云。
僧护经，彼因僧护比丘，海边见诸地狱，多是迦叶佛时，比丘不修戒行，毁坏三宝，贪用僧物，悭吝众食，不给客僧，故受诸苦。
寻文细读，适足自励。
通下，总示前后诸文之意。
自物犯者，虽是己物，亦从他施，故凡受用，岂容非法？
五百问⑥因缘，同前护净经。
持戒尚尔，破戒可知矣。
挃，撞触也。
①别证，科文。
别证前六过中第六。
②护净经，全一卷，二纸半，东晋失译。
③五百问，钞批：按彼论云：昔有一比丘知处，分饭食，常手指拄器物，言取是，用是。
④经中堕，彼云堕此臭秽粪屎池中，五百万世中。
受此苦恼竟，后复五百世中堕饿狗中，常食不净；后堕猪中，五百世常食不净；复堕蜣螂中，常食不净，亦五百世等。
复三无万字，今云并五百万世者，盖祖师所览经有之欤。
⑤大誓，彼云：我今教汝说真实誓：若佛导师，怜愍一切，于诸众生平等无二，此言不虚；愿我诸龙，火焰时灭。
⑥五百问，下四：昔有一执事比丘，恒知处分，当作饮食，常手拄器言取是，用是，日日常尔不忏。
命终后，堕饿鬼中。
有一比丘无著，于夜上厕，闻呻唤声，问：汝是谁？
答言：我是饿鬼。
问：本作何行，堕饿鬼中？
答：于此寺中，为僧执事。
不净食与众僧。
众僧有种种盆器，器盛食，见以指拄器，教取是、用是物，犯堕。
三说诫不悔，转至重，以是故堕饿鬼中。
两手擘胸，裂皮破肉，搏喉吹潠。
问：以何擘胸？
答：虫啖身痛故。
问：何以搏喉吹潠？
答：以口中虫故。
问：何以呻唤？
答：饿极欲死故。
问：饮食何物？
答：意欲食粪而不能得。
问：何故不能得？
答：以诸饿鬼推排不能前。
无著言：我知，奈何？
鬼言：愿众僧见为咒愿！
答：可尔！
无著即还向众说。
众僧问：本行精进，何故堕恶趣？
答：本以不净饮食与僧，而不悔改。
愿与咒愿，便得食粪，不复呻唤。
以是证故，知大比丘不得以手自造饮食，及拄触僧器物。
若非僧器，手受得行与僧，无犯。
二、护净法。
前护恶触。
次明护净。
护恶触中。
以文相交参，大分三段。
十诵：比丘食竟，以己不净钵及食与沙弥、白衣，沙弥、白衣洗钵竟①，还著僧器中，是名净。
一心过与②，则无恶触。
行食中，初科。
注文，以令他益授，非一心与故。
①洗钵竟，问：约一心过与，纵虽不洗无过。
若洗竟，虽不一心过，亦应莫过。
如何？
答：洗竟者未必清洁，洗亦应有垢腻故。
②一心过与，当卷一四页一一行注曰：审不决舍，与他还受，同是恶捉。
记曰：显示必须决舍，再受无过。
又曰：一心度与净人，虽至两捉，亦不成触。
会正：若钵中食少，令净人益者，过与彼时成恶触，以于此食必未断故。
欲免者，当一心过与，彼后将来作彼食受，则无过也。
比丘过与食，于净人不一心则犯恶触。
一心谓决断心也。
若无断心与净人，净人触其食则受失；当其失时，比丘未离手，故恶触也。
盖手未离食，犹触余食也。
若以断心而与，则食已为净人有，又何触之有？
五分：若无净人行食，比丘受已行之。
无净人，御乘行船，比丘亦得。
次科。
即一人受已，通及余人。
准须具戒清净者，如释相所简。
御乘①行船，因而连引。
或是船乘②运载食具，无人故开。
①御乘，彼云：诸比丘以船乘载饮食，无净人御乘行船，以是白佛。
佛言：若无净人，听比丘自御车，自行船。
又善见一六云：若船，若车载饮食，比丘篙船牵车，动饮食，得食，无罪。
②或是船乘，引五分文如前段，准此，记家或释合本文矣。
僧祇：若净人，持不净手，行麨饭与僧者，上座一人①得不净，余人名净。
若净人持净麨泻不净麨上，得抄取上。
若不净麨泻净麨上，一切不净。
若著净麨在不净器中，得扟②取中央。
若抖擞③筐器，一切不净。
十诵：若净食中著不净食，应却者除之，余者食之。
饼果等亦尔。
三中。
僧祇，初明秽手。
注中，反显捉他净器、净食，则非不净。
若下，次明秽食。
若著下，明秽器。
抖擞筐器，净秽相混故。
十诵下注，通决诸文。
①上座一人，简正：上座一人得不净者，以净人初把净食时，染著手中旧捉恶触食气，故上座人名触。
余人名净者，以恶触气分尽故。
②扟，本作㧥，音铣，手捻物。
扟，音新，从上择取物。
③抖擞，音释云：抖，当口切。
擞，苏后切，起物，举也。
筐，音匡，饭器也，易盈之数也。
记注：竹器也。
僧祇：若晒谷时，比丘在上行者，当脚处使净人扟去。
若难事①急，虽蹈无罪。
必天雨②无净人，得自遥掷净席物覆，捉净砖石镇之。
忘覆食器亦尔。
诸器中，初科。
难事天雨，并缘净故。
①难事，彼云：若师子、虎狼逐，女人欲心逐，比丘舍走不著②必天雨，本文云：若食器不覆者，语令覆。
若无净人者，若有净席、净板，得自覆，但悬放覆上。
若厨屋中有诸酥油瓶、甘蔗、竹苇束①，比丘取七日油、蜜瓶，误捉净油瓶来，余人见，不得即语。
待至已，问②：是何等油？
答言：七日油。
当语：置地。
不得名字，还得七日受。
若令取净油，俗人不解，误持七日油来，亦如上法。
自余错捉亦尔。
若言审悉看灰瓶已持来，此比丘内手瓶中，错把净麨看，故名净；若还放瓶中，即为不净。
次文为三。
初明比丘误触净物，谓未加法者。
不得即语，恐知非误，即成触故。
不得名字，亦据未离手时，已离不妨。
还得七日者，由不成触，加受无过。
若令下，次明净人误触七日。
亦如上者，即不得名字，问答置地等。
注失口法，义须再加。
若言下，三、明比丘错捉净物。
应除把者，不得还放。
①甘蔗、竹苇束，简正：甘蔗作石蜜用，竹苇要作盛食器，亦置净厨内也。
通释：竹苇者，谓令比丘持来竹苇束，误把来甘蔗束，又同误捉净瓶之例。
②问已，准本文写倒。
③准口法，搜玄曰：钞准多论云：失受法，祇文意别。
据资览决，有二相违：一、钞所引，与现流布律本有异。
二、钞、疏有异。
初中，前后捉净油、七日油中，考祇律第十六，并令比丘捉之。
前段大同，钞所引后段中，彼云：若言长老，汝取净油来，比丘误持七日油来，不得即语，应待来至已，问言：长老，是何等？
答言：净油。
当语：置！
故名七日油。
彼不云俗人，是一相违也。
资览会云：是所览异欤。
次钞、疏相违者，谓纵依钞主御所览本，而与戒疏异。
戒疏一二·五三：作法加持，虽触不失。
如僧祇中：石蜜与俗，又施比丘，本法不失。
诚知尽形，无由失法。
记释云：初义判。
如下，引证。
此准七日以例尽形，则知僧祇七日限内，例无触失，与上多论部计不同。
是则钞、疏同引僧祇七日药文，疏云不失，钞则云失，乃成相违。
资览会云：勘高祖本意，尽形，其体非贵重，故开遇缘失受；七日药，其体贵重，故虽加口法，但防过手失受，不防遇缘失受。
故尽形准僧祇七日，开遇缘失受，谓七日贵重，犹本法不失，况尽形乎？
然僧祇七日，且虽为尽形之准据，而于七日药专依多论，不用僧祇，故今注云准口法有失也。
上戒疏所引祇文，即卷十文，如资览出之，今钞所引，卷十六文也。
问：今钞重加以不中云如净人误触七日油中成失，记云：指上误触，即护净中，亦僧祇文。
此明触失，显有重受。
依此祇文，亦明失受，乃违上所明。
如何？
答：资览又会云：彼文意云：如上僧祇误触，若依本宗意，多论文成失为言，非谓僧祇意成失。
资览文甚广，今且举其要当，余广如释。
器中明触①者。
一切叶卷是器，舒者非器。
盘缘没䵃麦为器。
长床、坐床、绳床致织为器②。
船在水中、车驾牛时非器，无者为器。
若食时敷床、长版、坐床、褥等，或在甘蔗、萝卜、米、谷、豆囊等上，令比丘坐，不应动身，亦不得问。
若动、问者，一切不净。
若栈阁上、衣架上，有净食及衣钵，若取物，动净器、食，一切不净。
若阁坚不动者，得。
若在船上载十七种谷，上覆以蘧蒢席，比丘得在上坐，不得名字。
若为风吹回波漂在岸者，一切不净；必绳、篙不离水，名净。
大车上③载诸谷，上覆者，比丘得坐上，不得名字，如船中④进不。
若小车有净物，若取衣钵时动车者，一切不净，当令净人取。
应令净人先上，比丘后上；若下时，比丘先下。
若在载物车中，忽即车翻离牛者，一切不净。
若牛⑥绳尾未离车者，名净。
器具中。
初总示诸器、床等。
致织者，或绳或藤，密穿之者。
若食下，别明诸触，有四，初明坐物。
若栈下，次明架阁，即以为器。
栈，棚也。
若在下，三、明舟船。
十七谷，如释相引。
蘧蒢，芦席也。
风波漂岸，即成器故。
篙，进船竿也。
大下，四、明诸车。
初明大车。
如船中者，或停止不行，即为不净。
牛绳未离名净。
次明小车。
谓比丘身不在车上，但约取物，动即成触。
是以注中不约牛论。
若在下，重示大车，对简小车。
①器中明触，简正：此有五种：一、叶，二、槃，三、床，四、船，五、车。
叶、槃约缘卷者，有摄食义也。
车、船二种，无牛、在地，一定不移，故成器；若触器，即是触食。
会正：一切叶四边卷者，成器相也。
俱舍·业品第四之五，有叶类器言，疏解曰：类之言体也，器以叶为体也。
遁麟云：西方多以荷叶等为器也。
②为器，彼接云：若希织者非器。
③大车上，准今时舆，比丘在其中，若舆前、舆上置食，肩舆人不止而行，理应净，止则不净。
今时舆人行道一里、半里而离舆憩息。
然则不净令净者，著手于舆则净也，是牛尾未离车之意也。
若其食先不共要，与为沙弥担食相类，是亦净。
谓在比丘舆上，而食时，净人取还与比丘故也。
若以比丘欲啖食令净人担伐，以净人食置舆上，则应是净也，非我食故。
④如船中，简正云：船离水名器，今车离牛，亦名器也。
⑤不得，此亦律文，合作粗字。
⑥若牛，钞批：立谓：绳是系牛绳，尾是牛尾，或可只是牛绳头尾也。
十诵：比丘与沙弥担食在道中，食时与沙弥，沙弥还与比丘者，若先不共要，得食。
反此不得。
使沙弥担食度水恐没溺者，乃至得负担之，虽捉不犯，至岸莫捉。
若不净器受麨，不应一切弃之，著盂者弃。
余者同僧祇得食。
若以绳缀钵受热粥时，内有脂出，应直弃脂处，余者得食。
饭粥羹器倾侧，听佐净人，正之已，不得复触。
若佐支净釜①亦尔。
净人写酥油瓶倾侧亦尔。
人驴牛车等负食倾侧亦尔。
天风雨时，净器物空在露地者，当净洗手，举著覆处。
担持中。
十诵，初明转净。
不共要者，本无心故。
使下，次明缘开。
以沙弥小，力不胜故。
若不下，三、明简除。
同僧祇者，前云得扟取中央也。
饭下，四、明佐助。
天下，五、明自举。
注文，点上净器。
①净釜，非谓是体净，乃成净食之釜也。
若体净，器自举犹开，何论佐支开制？
四分：若酥油瓶不覆，无净人者，自手捉盖，悬置其上。
若居士持食寄比丘赏举，后索，还与比丘者，得洗手受之。
若钵盂孔臼，食入中，随可洗者洗之，余不出无犯。
若入僧中食无钵者，听比座，若僧中，有钵者借与。
四分。
初明自捉。
注中点上无净人也。
若下，次开回施。
若钵下，三、明洗钵。
若入下，四、明借钵。
①亦是，非谓唯是新器。
洗受腻器，亦应相通。
铁钵洗清，则无残腻故。
善见：比丘以气嘘净器者名触。
善见。
气嘘理须净洗。
嘘，呵也。
五分：酥油瓶卒翻，应自正，勿得离地。
若恶人以僧不净米一把投净米中，可分者除之；不可分者，趣去一把。
五分。
初是缘净。
若下，次明简除。
四分①，恶心不成触。
此由本是不净，故须除之。
①四分，四三·四：有比丘相嫌，便触他净食，作如是意：令比丘得不净食。
佛言：于触者是不净，不触者净。
触者犯突吉罗。
四分：自散①种子，若生为菜，听食。
移菜植之，以重生故，亦得。
若沙弥小，捉净食过水，听比丘扶。
若上坂亦得扶。
若举悬净食，须安床几凳等，令得上下。
四分。
种子虽触，生菜体转；移植亦尔。
若下，次开佐助，同前十诵。
阪，坡也。
①自散，谓待体转者食。
若其自散自移，非无恶触、坏相罪；而以体转后，得食，无罪。
有云开比丘自散、自移者，愚之甚也。
十诵：负净人上取；大比丘自手触食，吉罗。
有病服有过药①者，屏处勿令人见。
十诵。
负谓抱负。
自触吉者，示制过也。
有过药，即曾犯触、宿者，病故开之。
①有过药，会正云：有过药，如病服葱、蒜、韭。
简正亦尔。
②或云，同前条。
鼻奈耶：得籴米以待宾。
鼻奈耶。
下注决所开，义非自畜。
明自煮者。
僧祇：若练若处净人病，无净人者，得净谷已，比丘自舂作粥与净人。
净人若食不尽，不得自食。
自煮中，初科。
开者，非自食故。
注中，引前沙弥担食例决。
僧祇：若净人难得①，比丘欲自作食者，当自洗不受腻器，著水，自然火，令沸。
此是体净。
僧器有腻，不合自然火也，诫之。
使净人著米内汤中已，更不②得触。
使净人煮沸已，得以木横置地，比丘在上，令净人置食器木上，口言受受。
然后自煮令熟，与病人。
莫令不受物落中。
乃至煮菜令萎，同上作法。
姜汤③亦不得自煮，以变生故。
若乞得冷食自温煮，不犯。
作食时，净人小者，得捉其手教淘，教写，抒饭等。
次科。
初、煮饭法。
得洗器等，由体净故。
使净人煮，非变生故。
须横木者，表身受故。
受已自煮，同温食故。
与病人者，通余人故。
亦得自食，由无过故。
次、明煮菜。
三、制姜汤。
四、开温食。
五、开指教。
抒，谓以箸搅动。
①净人难得，又四分四三·四：病比丘须粥若无人听使净人净洗器，著水、著米煮令沸，洗手受，然后自煮令熟。
②更不，护自煮、恶触故。
③姜汤，业疏九·二七：僧祇自煮姜汤，不得饮也。
谓是生者，有变熟故。
必是干者，如律开之。
此圣言量，不可轻也。
明内宿者。
五分：使净人于不净地洗菜，未竟，明相出者，则无犯。
四分中：有比丘持食来，觅净地未得，明相出，不犯。
内宿中。
二律不犯，皆非意故。
本律复开不知不犯，如通塞引。
明内煮者。
若在界内，元为他煮，不专私己。
与他有余，洗手受食。
内煮中。
开为他者，即是净人。
有余开食，事同自煮。
三、明通塞分二。
通塞二门，并约有罪为通，无罪名塞。
四药者。
若是时药，定有宿煮，以资用强，常须服故。
初门。
时药唯通①，文举宿、煮，具足四过。
余三药并望限中名局，过限名通。
又非时、七日，限中唯开恶触②，尽形方开三罪③，则通塞可见矣。
①时药唯通，时药及余三药不加法，唯通无局。
于加法三药，有通、局二。
一、限中、过限相对，限中一向无生罪，故为局；过限定生诸罪，故为通。
二、于限中，尽形药及余二药相对，亦有通、局。
非时、七日二药，唯开恶触，不开内宿、煮，是通也；尽形四罪皆开，是局也。
②恶触，凡恶触有二：一、任运失受恶触，二、遇缘失受恶触。
非时、七日但开初一，不开后；尽形，二种恶触俱开。
又七日、非时不开自煮，初煮也。
重煮，一切开也。
如砂糖水，勿自煮为汤，是初煮故。
③三罪，业疏云：四分之中，但解尽形开四罪故。
若不加法，例不许之。
记云：一显四罪通开。
若下，遮疑，恐谓未加亦通开。
或云恶触，二药通开。
业疏合论，故云开四罪。
今钞舍通依局，故云开三罪也，唯简余药。
余之三药不加法者，一同时药。
若为病缘而加圣法，则有通局。
非时药者，过中，明相未出来，服用皆得。
若明相出，失其口法，残宿、恶触、非时生焉。
七日药者，作法加已，内净厨中，开无残宿、恶捉。
八日旦起，具罪如后。
七日指后，即生罪中。
尽形寿者，必是①熟死，无生种相，律开内宿、内煮、自煮。
僧祇自煮姜汤结犯者，谓有生分。
十诵：石蜜浆举宿，病人开饮。
四分残宿酥油开灌鼻等。
余不净药，不合加法，十诵正文。
尽形中。
初示所开。
僧下，决前相违。
姜是尽形，不开自煮故。
注文，破古。
疏云：古师云：七日加法，开内宿、煮。
此无文也。
独尽形药，律开三罪，故云唯也。
触通三药，故所不云。
下引二律，斥古所执。
十诵开饮，恐彼妄引，故注决之。
四分即残宿食戒，开文唯许外用。
然彼但云宿受酥、油，义亦通收加法之者。
余下，次通简药体。
下指十诵，如后受法中第二科引。
彼明非时等三药，故云余也。
①必是，砺疏云：第二生熟分别，自煮局生，生相生、生熟生，俱成自煮。
饰宗解云：生相生者，如果、菜等；生熟生者，如米、面等。
菜须火净，不犯坏生；米、面不须火净，不犯坏生，故别论也。
准资览，尽形药唯不开生相生，犯坏生故。
若约时药，二种之生俱犯自煮，干熟芋、茎等，不许自煮云云。
②准此，简正：约上尽形，料简七日，不开同宿。
唯此开三者，随身疗病，畜过微故，不同七日、非时。
③应是，简正：若尔，何以十诵中石蜜浆举宿开饮耶？
钞通云：应是难缘，许在房中同宿，不是寻常七日药也。
明四过。
先明过相。
谓内宿、内煮、自煮、恶触。
初中，十诵：有三种人共食宿，比丘及僧、学悔沙弥等，名内宿也。
尼中四人，三人如上，加式叉尼。
四分中，式叉得与大尼过食，不得同宿。
内宿者，结净地已，僧坊内共食宿是也。
内熟者，结净地已，僧坊内煮者是。
自熟者，大比丘自作。
如上三种人，不应食。
恶捉者，自取果与净人已，更受啖者是。
次门明过中。
十诵为二，初示犯人。
比丘即别人，僧即众僧。
尼加式叉，二众共七人。
注中，以式叉过食，非常开故。
次明四过。
内宿中，但云僧坊，致有计云净地中共宿无过，而文不了，故注点之。
内熟自熟，熟即煮也。
恶捉多种，且据一相。
注中显示，必须决舍，再受无过。
①都不言，简正：注文都不言等者，为破古也。
古曰：结净已，比丘在净地上宿，无内宿。
今云净地，只摄食不摄人，今若有人共宿，还成内宿也。
何以知之故？
十诵但云结净地已，僧坊内共食宿，是内宿，何处见说净地有比丘不犯内宿之文？
萨婆多：共食宿有三种。
受食已，作己有想，共宿、不共宿，经夜吉罗，食则犯提。
若自捉食名恶捉，作己有想，经宿吉罗②。
若食不受、不捉，直作己有想，经宿食得吉罗。
若他人食，共宿无过。
多论三种：初、受，二、捉，三、不受不捉。
文中共宿经夜吉者，即内宿罪。
初不共宿亦吉者，疏云：以心贮畜故犯。
四分无文，义岂通许。
①四分，一四·二八：今日受已至明日，于一切沙门释子受大戒者，皆不清净。
②经宿吉罗，准本文，罗下有食亦尔三字。
资行：上云食犯提，故云亦尔也。
通释：既曾不受，纵食不犯残宿，但可犯不受，堕。
私云：恶触亦犯。
济览：何隔句取上？
今谓食恶捉、经宿非法食，故吉罗也。
以第三句意可解。
经宿者，或共宿或不共宿，共吉如上。
又云：第三，不受不捉者，何不共宿有吉？
第一不共犯吉者，受故也，与今天别，不可乱。
二、将此四过，对人、约时、就处、望食以明。
初、将内宿。
就处者，不通他物不周二净。
处分白二及界内俱通。
就时，要经明相。
就人，唯据比丘三人，知有共犯。
律中，问净地未得，明相现狗持食来风吹果堕，律言不知不犯。
尼通四人并如上。
就食者，离地物一切通犯。
未离地者：未长足者，不犯；已长足、逢霜等，并是宿限。
对四药论如上。
对显中，内宿。
对处，三处有犯。
人中，三人，唯据大僧。
知有犯者，不知不犯。
下引文示，可见。
狗持风吹，皆谓食在大界。
律字误，合作佛言。
食中有三。
初明离地，不论长足。
二、未离地，须简长足。
如果、菜等，生分未绝，皆无内宿。
三、简四药。
唯除尽形是塞，三药皆犯为通。
内煮者。
对处，净地并塞；对时，通昼夜；就人，通七众；约食，通生熟。
四药而言，加法尽形，听界内宿煮，余三不合故。
僧祇：阿难①为佛温饭，在祇桓门边。
故知不得界内煮。
内煮中。
对处唯大界中犯，故净地并塞。
人通七众，此据能造；若论食犯，唯局三人。
四药唯开尽形，自煮亦尔。
①僧祇阿难，钞批：钞指祇文，检祇不见，疑是错指。
按十诵二六云：佛在舍卫国，有一居士请佛及僧，诸比丘往赴，佛自不去。
阿难为佛迎食分，其饭不熟，阿难思惟世尊若食此饭，或发冷病，即持薪火于祇洹门间煮熟。
时佛经行见问言：汝作何事？
答言：饭不大熟，世尊若食，恐动冷患，我更煮。
佛言：善哉，此饭如是更煮应法。
从今日，食冷听更煮；若生食，听火净已得煮。
简正引祇文，略同之。
自煮者。
对处，通净、不净地；就时，通日、夕；就人，局大僧三人，尼中有四人；就食，论生，佛开重煮故不犯，四药中加法尽形亦开。
十诵：若生食①，火净已得煮。
云何净？
乃至火一触。
冷食重温。
五百问中：若被净药，比丘得自合。
自煮中。
约食，变生成犯。
五百问被净言通，应是火净生物。
①若生食，定宾疏末云：南山律师准十诵二六，食冷听更煮，若生听火净已煮。
今详十诵，且望生种开净已煮，若望自余米、面等类，非生种者，岂无自煮？
故知但变生相即犯自煮，故应煮变，方不犯自煮。
砺疏云：自煮者，煮变生作熟成自煮，此变生有二，一、如菜、果等，青令萎等，二、如米等，令熟也。
饰宗义云：今详，但变生为熟，即名自煮，非由有生性也。
且如米、面，虽无生性，而不许煮也。
此以营造招讥也。
宾师等意，火净唯免坏生，自煮本制变生。
故知火净已煮生物，虽无坏生罪，非无变生令熟之自煮罪也。
然祖师直依佛言，十诵既云冷听更煮，若生，听火净已煮，焉得云云乎？
盖火净当初煮故耳。
又资览出相承义云：生种类火净已，自煮无罪，十诵所开故。
若非生种干物，非可火净，应令净人一反煮，而后自煮。
恶触。
就处，通净、不净地。
就时，通日夕。
就人者，大僧有多种。
一者，一往不受径捉触；二、腻势相连；三、任运①失受；四、遇缘失受；五、决意舍失。
若就沙弥、净人，但有腻触。
恶触，就人中，初科又二。
前明自触具五。
决意不食，即失受法，若欲再啖，理须重受。
若下，次明他触唯一。
①三、任运，问：任运失受恶触者，待更触而生之耶？
将任运生耶？
答：二记说不同。
简正：三、任运失受者，约时过故，任运失受。
若不触，非恶触；今失受已又触，遂成恶触故。
次钞批：三、任运失受等者，立谓：四药过限失受，即生恶触、非时、残宿等也。
私云：遇缘失受，前触非触，宿非宿；若时过任运失者，前触成触，前宿成宿，为此故有恶触等生，更不得复服。
通释：简正义顺今记主意，行宗明内宿、残宿等，待服结犯故。
②若加法三药，戒疏一二·五七：尽形寿药，若加法者，无过形义，受法不失。
无病而服，犯吉罗。
通释：且约无病辄服，总通云加法三药随限失受耳。
③捉比丘钵，业疏九·三二：净人有一，谓腻染触。
由失受故，自执令授，前食污手，又触余净，故唯此也。
若如法授，事同新受，洗手加者，此净人手不须洗秽。
记云初明非法。
前食污手，即前残食污净人手。
若下，次明如法，谓不自执，直令净人授之等。
大僧又有四种不成恶触：一、为受而捉如俗器中盛食与比丘，仰手受取前食。
虽僧俗两执，不成恶触，钵中故食亦尔；二、遇缘①失受净人触失，如法莫触。
洗手②更从受之，净人不须洗手；三、持戒误捉；四、破戒故触，并名净食。
次科。
初句注云故食亦尔，谓一心度与净人，虽经两捉，亦不成触，如前所明。
误触非作意，故触非好心，故并不成。
①二、遇缘，与上科第四同。
祇上遇缘失，不更受而取，故有触，今则更受之也。
②洗手，搜玄云：事同新受，受食法尔，为表净心，令洗手也。
更以①三句分别。
一、触而非恶。
十诵云：持戒比丘误触僧食。
四分：忘不②受果持行，若见净人，应置地洗手更受。
二、恶而非触。
十诵：破戒比丘故触名净。
四分：诸比丘相嫌，故触他净食，令得不净。
佛言：不触者净；触者③不净，吉罗。
三、亦触亦恶。
十诵：持戒比丘懈怠故触名不净。
五分：树上④捉果试看生熟，亦名恶触。
三中。
初句，四分忘者，亦即开误。
又前僧祇误持七日油等，并同。
次句，引四分不触净者，谓余人得食，触不成故。
触者不净，即恶心人独成污故。
①更以，业疏以四句分别，三句如钞。
第四：非触非恶，清净食也。
②四分忘不，彼云有比丘忘不受食，便持在道行，渡水已忆念我当云何，即白佛。
佛言：如是忘不受食等如钞。
问：若忆，无见净人如何？
答：律中不辨之，按理可即放耳。
③触者，简正：破戒比丘恶心触故，后自得此食吃，即成恶触，犯吉也。
④五分树上，业疏九·三四：又不得树上捉果，试看生、熟，便获罪也。
济缘：又下，亦五分文。
试看获罪者，准钞即是恶触，此据已熟为言。
必未长足，准前，但名坏相，则非恶捉。
若就食①言，通生及熟。
就食中。
三药加受，通无恶触。
①若就食，意谓就食言触，通生、熟四药。
唯非时等三已加法，则无也。
记文俭也。
四、明互覆堕者。
互覆堕者，根依两界，枝覆、果堕，则有互也。
准下诸文，在树并从根判，堕落①皆据知论。
大略如此，寻文自见。
①堕落，依落处判，但净地无过；若依不净地，唯据知论，不知不犯。
四分中：安食具在树上，并从根断①。
若树根在不净地，枝叶覆净地，果堕净地，或为风吹雨打、鸟兽堕者，但使无人触、知，遇缘而堕，虽经明相，不成内宿。
谓长足果也。
若不净地，果菜②未长足来，运运重生，则无内宿。
随时而取，得入净厨。
若果菜已离本处者，随经明相，比丘若知，即不得食。
四分中。
初明安食。
律因大界有树生枝覆净地，诸比丘欲安物著上，佛言：根在不净地，即是不净。
又树在净地，枝覆大界，比丘欲安食物，佛言：根在净地，得食。
故云从根断也。
若树下，次明互堕。
无人触、知者。
律云③：若不作意欲使堕者，净。
故云不成内宿。
又云：树在净地，果堕不净地，比丘不知，佛言：净。
文中不引据堕净地，本无有过。
但根在大界，果熟不收，疑恐成犯，故下须约长足以论。
谓下，义判有二：初约未离④，须分足与未足。
若下，次约已离，则不分之。
律文不明长足、离处，故注示之。
①从根断，通释：例别众中，树根在净地，枝委著不净地，若安食在不净地上，容犯宿欤。
业疏四·三八明别众犯不云：若枝委界外地者，身在界内成别，界外非别。
若不委地，内外俱别，而是不足数收。
②不净地果菜，通释：例业疏别众，今亦如是。
若大界树枝委食界地，食在僧界成宿，在食界不成宿。
若不委地，在二界通犯宿。
根在食界，反之可知矣，而未见正文。
③律云，业疏九·三三：问：何故律中作意堕者，说为不净？
答：此谓非净地果，长足既久，作意欲堕，有贮蓄心，便成内宿，故说不净；若不作意，则无心畜，长足自堕，不成同宿。
通释：准之，在树既久长足，而无畜心，则不犯宿；若有宿心，纵虽在树，理可成犯。
④未离，须简长足，如果、菜等生分未绝，皆无内宿。
已离地、不离，长足。
五分：树根在净不净地，比丘亦在净不净地，果堕其中，非比丘所为，经宿者得食。
若见果堕非净地，使净人拾聚经宿，不知净不净处，听食；若知在不净①地，不得食。
五分。
初明净不净地，即人、物俱在二界之间。
非所为者，谓非作意触等。
若下，次明物在不净地，约知、不知。
初引缘。
不下，佛断。
①在不净，简正记：观其文意，须约果树半在净地，半在不净地；比丘身亦半在净地，半在不净地。
果堕其中，谓还堕净地、不净地也。
同今记意。
僧祇①：树在净、不净地，果堕净地，随何时取之。
若净地、不净地，果落不净地，应及时②内净厨中。
若不净地生瓜瓠者，摘取及时内净屋中。
有运致谷、米、豆等准前。
并谓比丘不觉在不净地者成净，若知，不净。
僧祇。
前明生长，同上从根。
谷、米准同，亦谓及时入净厨也。
注中会同本宗，如上所引。
①僧祇，谓如上五分，则记解言二界之间。
今则不然，谓树在净地，若不净地也。
义推之，亦当兼二界间。
②应及时，搜玄：准祇文中，令及初夜时也，若过即名不净。
今钞俱言及时者，意取当宗，及明相前为及时，内净厨中也。
第五、俭开八事。
四分：为谷米勇贵，人民饥饿，乞食难得，虽得少食，为贼持去。
佛怜愍故，开界内共食宿、内煮、自煮、自取食，僧俗二食、水陆两果并不作余食法。
俭开八事。
四分，初科，前引俭缘。
佛下，列八事。
内宿内煮，此二，为贼持去，故开。
自煮，因净人尽食，故开。
自取，即恶触①。
因路见果②，求净人不得，为人持去，故开。
二食两果四事，同开足食。
律云：早起食③，从食处持余食来，受食已，得胡桃乃至阿婆梨果，食已，得水中可食物。
此四并因于比丘边作余食法，彼或分食，或食都尽，故开。
此之八事，从缘有八，据事唯五，以后四种同一事故。
①自取即恶触，钞批：四、自取，即不受也。
又简正：四、开不受，皆为被他持去。
今师既开自煮，义有恶触。
今记依业疏，彼列八事，乃有恶触，不受、残宿在义加中。
②因路见果，此空野无主果也。
不然，自取是盗也，俭岂开盗？
③律云：早起食，四三·六：时诸比丘，早起受食已，置食入村；彼受请还，余比丘边作余食法，彼或分食，或食尽。
佛言：听谷贵时，不作余食法食。
时有比丘入村乞食，得食已，持往一处食已，持余残食还至寺中，于余比丘边作余食法，彼食尽等皆如上，余并准之。
若定罪者，应开八罪①，内宿、内煮、自煮、恶触、不受、足食、残宿等，三波逸提、四突吉罗，义加坏生。
如水、陆果子，不受而食，岂令净耶？
定罪中。
宿、煮、触、足对上五事。
自取兼不受，内宿兼残宿。
约文七罪，义加坏生，四提四吉，则为八罪。
义加准不受者，既不从人，义无遣净。
①应开八罪。
准业疏，不受、残宿，尚为义加。
九·二一云：开内宿、内煮、自煮、恶触，僧俗二食、水陆两果，不作余食。
此为八事，义兼不受、残宿二罪。
坏生一种，文开内啖，为命难故；不开外损，为静世讥，滥故不显。
记云：此下，示罪相。
恶触、内宿，则兼不受、残宿。
既开自煮，义兼坏生。
文开内啖，谓果、菜为食；不开外损，即斩坏草木。
文中若列，恐谓俱开，故云滥不显也。
首疏云：坏生有内、外，若开者，人谓外坏亦开，有此滥故，不得开。
业疏依此耳。
律云：若时世还贱，故依开食，佛言：不得。
如法治之。
还制中。
本开俭缘，时丰须制。
如法治者，如上八罪，随犯治之。
十诵云：若俭饥时，食竟，得持残去。
语施主知。
十诵。
持残，义开诸罪。
语主令知，为防讥过。
大门第四，净生种法。
就中有三：谓制意、处人①、净法。
①处人，简正云：处人，明作净处及人也。
制意者。
四分、明了论疏：诸俗人、外道谓一切草木有命根，以佛不制此戒，故比丘伤于草木，为他轻诃，令彼获罪；又与白衣不别，不生恭敬心故。
十诵名为疾灭正法，复曲制也。
余如坏生①戒中说。
净法中，制意有三。
初四分、了论二意：一是遮讥，二为异俗。
次引十诵，即护法意。
下指随戒。
前云：若佛不制，国王、大臣役使比丘，由佛制故，王臣息心等。
①余如坏生，今钞制意，见掘地戒，然本出多论，彼合坏生、掘地、担羊毛叙制意，故今亦云如坏生戒等耳。
第二，明处人。
若使净人作净有四句：一、人、果俱在净地，成净，大善；二、人、果俱在不净地，成净，不合食。
余二句出十诵。
故文云：果在不净地，净者在净地，以火、刀作净，成净而不得食。
若果在净地，净者在不净地，作净，得名净，得食②。
处人中。
初标示。
一下，列句，初约义出二俱句。
注余四众，即尼等也。
余下，次引文示二互句。
①以内，业疏云：爪刀虽非内煮，以非处故。
②得食，有云：现行十诵，作不得食，传写误欤。
以钞主所览可为正，业疏同钞。
三、明净法。
僧祇：每食时，上座应问：果菜净未？
无虫不？
问答如法，维那亦尔。
净法中，初文。
上座审问，令众知委所食无疑。
维那亦尔者，随得一人，非谓俱问。
四分十种。
初五者，谓火净①、刀净、疮净②、鸟啄破净、不中种净。
此五种中，刀、疮、鸟净去子食，不中种、火净都食。
次五③者，若皮剥，若㓟皮，若腐，若破，若瘀燥，此应是净根种。
又云水洗④连根菜即名净，准五分净根种。
次科。
四分中，委如随相，今随略点。
初五中，不中种者，中字去呼，谓不堪种植故。
次五中，皮剥谓自剥者，㓟皮即刀甄也，瘀谓青黑，燥谓萎干。
此应等者，业疏云四分十种，五种净种、净根，谓前五净种，后五净根。
若准尼钞⑤注云后五通净生种，又似非局。
准五分者，疏云五分十种，大同四分，又加水净是也。
①谓火净，五分有五种净。
火净为第一，刀净为二，鸟净为三，伤净为四，未成种为五。
②疮净，坏生戒钞云：僧祇：落地伤如蚊脚者，名创净。
通释：多论八云：净有二种：一、故作净，二、不故作净。
落伤等，是不故作净。
③次五，五分，食根有五种净。
剥净为一，截净为二，破净为三，洗净为四，火净为五。
④又云水洗，谓四分十种净外，更有水净一法也。
五分亦以此法净根种，故引为证。
连根菜，复根种也。
本律四三云：洗连根菜已，更作净，佛言：不应洗已更作净，此洗即是净。
⑤尼钞，翻净篇列十净法，注云：后五依五分，通净根种。
僧祇中：揉𫝽①净萝勒蓼等；茎种者，摘却牙目净；十七种谷脱皮净；裹核②种爪净；肤果③种火净；㲉果种亦火净；𥢶果种未有子揉𫝽，若有子，火净。
四分云：火净通五种。
僧祇。
四法分对④六物。
下引四分以示通别。
①揉𫝽，坏生戒记：揉𫝽，两手相错。
②裹核，坏生戒钞云：如枣、杏之属也，爪甲净，去核食。
火净，合食。
③肤果，又云：如荜茇、桑椹、梨、柰类。
④四法分对，问：依文五法七物也。
五法者：揉𫝽、摘却芽目、脱皮、爪、火也。
七物者：一、心种，即萝勒蓼；二、茎种；三、子种，即十七谷；四、裹核；五、肤果；六、谷果；七、𥢶果。
何会云四法六物耶？
答：济缘云：除茎种、摘芽目。
茎种，与萝勒蓼同也。
然依祇文，各别出之，今合之者，未详何由。
况萝勒蓼是心种，何得合茎种？
此段，钞中三之一，坏生戒具引僧祇释，可校之也。
毗尼母①云水漂净、尘坌净，此应坏相。
母论二净，理须去子。
①毗尼母，三·一八。
今案七种净中后二也。
业疏九·三六：母论中二净，并相灭，不可坏种也。
记解云：母论水、尘坏相，终须火净。
僧祇：多果同器，一果作净，余者通得。
若别器者，一一别净。
甘蔗①著叶，茎茎净，无者合束净。
若粳③米此谓杖打皮落，犹有白皮裹者，种之可生。
或如十诵，比丘作食，先净米取也、萝卜根等火净、刀净已，停未用还生者，更净。
三中，初科。
前正简通别。
注云蒿草无净法者，疏云④：如一盘生菜，相种和杂，纵火触相，种犹非净。
相种相隔，又不相通；例余蒿草，有隔非净。
若粳米下，次明重净。
注云白皮裹者，则今舂碓白米，无有生义，即不须净。
或如十诵者，引事以显。
彼无净人处，开净米已七日自作等。
火净、刀净者，若上粳米，止用火净，萝卜通用二净。
①甘蔗，济缘九·三六：甘蔗有叶，以相隔故，须逐茎净。
无叶相及，故得合净。
②子果散落，问：坏生戒中云：𥢶果种，未有子揉𫝽，有子火净。
角果种者净法，如𥢶果法。
注云：大小豆等准之，蒿中含子之草，应得火净，但令相著即得净，法尔故。
记云：注中蒿者，此属子种，恐谓叶隔不成火净，故准𥢶、角以决之耳。
此等文分明成火净，今何云无净法？
答：且言之：彼枝中能含子，故净茎，茎得通子净；此即散落故不成。
或可彼离枝子果集在器中，或虽残叶相隔亦成，此约在茎散落者不成。
③粳，正作秔，稻之不黏者。
④疏云，九·三六，记云：相即茎叶，种，结实。
由为叶隔，种须别净。
四分①：比丘不应自作净，应置地使净人作，洗手更受。
此对有人。
若无人者，明了论②云自加行所作。
疏解：非言得自作净，然自作有益。
如一聚果子，若未净者，但食皮肉，一一吉罗。
若食核，一一波逸提。
今以火一触，止得③一吉罗，令一聚果子俱成净。
免于多罪，岂非利益？
自他中。
初明使他。
注字指上标下。
下明自作。
加行，即是作为。
疏解中，初彰损。
今下，次显益。
一吉罗者，即自煮罪④。
准须先从他受。
①四分，置地等者，约先比丘误不令净人作净而取，然后觉也，故有置地、更受字也。
②明了论，钞批：按了论疏云，净果有四句：一、自加行所作，即此文是也，谓自以火净，乃至爪净也。
二、他加行所作，即他俗人为比丘作净、与比丘食是也。
三、自他加行所作，谓与俗人共执，作此净法也。
四、非自他加行所作者，如虫伤、鸟残，乃至自烂者，比丘直得食之是也。
③止得，通释：问：何故不结坏生提也？
答：愚案，虽假火触，非实断生种故，又可生植故。
问：若火净果，可亦结提，相虽坏，种可生植故。
答：业由实论，故比丘火触不犯提；行事由假，故经火净，种相俱净。
是呈愚意，可更问明匠矣。
④自煮罪，济缘九·三七：若据自煮，本不合食，钞引十诵，除火触者，准是开法，义非常途。
通释：十诵者，次科中云云是也。
准次科注，唯火所著一果名自煮，余火所不及者，名净也。
十诵：云何火净？
乃至以火一触。
若以火焰、热灰及炭等不成净。
比丘自净，余比丘不应食。
若刀、爪净，得食。
五分：根、茎二种，以火为净。
僧祇：树果野火所烧①，灰围谷聚②，恐非人偷，亦名为净。
若食果核者，火净已听食。
若皮净不火净，食核，提；若火净不皮净，俱得食；核皮俱不净，一提一越；俱作，无犯。
然火净一法，种、相俱通。
余如随相。
三中。
十诵，初示如法。
若下，简非法。
火焰谓炎上微处。
热灰炭火无焰头者，皆不成净。
上明法非。
比丘下，明人非。
注火触者，意明火所不及，得食无过，同上了论。
刀、爪得食者，非自煮故。
然是自净，不无坏相。
五分，根、茎火净，意彰兼通，非唯子种。
僧祇，初明托缘成法。
灰围应带③微火，有坏种义故。
若食下，次明相种四句。
然下，准第二句以示两通。
①野火所烧，僧祇一四云：若树果为野火所烧落地，即名为火烧净。
简正：若虽烧不落地，不成净，以根在地故。
灰围谷聚者，会正：灰中有星火微烧者。
②谷聚，彼云：如拘邻地国土作谷聚，畏非人偷，以灰火烧上作识，此即为净。
若食已下，卷三一。
③应带，通释：准上十诵，火焰灰火尚不成净，可是部别。
明了论疏：此净法不但约一物以成。
如一聚桃李，但火触一，余皆成净；随以刀破爪伤，随一①被净，余皆名净。
此作净体，本以此为法，非使物不生，故名沙门净②。
准米中有谷，如上脱皮净。
余条准此。
四中。
初约物同一处，各处不得。
此下，示净法所以。
沙门净者，谓此作法令僧免过耳。
准下，例通米、谷。
由同米聚，谷亦通净，不名坏生。
①随一，业疏九·三七：疏解云：或以刀破爪伤，一子一相，一聚亦成，余皆例尔。
②沙门净，济缘九·三七：但是作法表心而已，欲彰沙门动有仪法，如上制意，杜绝讥诃，简异外俗故也。
问：种、相云何别耶？
答：相者，谓一切果菜上有白毛，而依本青翠，不改其色，相同连地者。
律云草木七种色者是也。
所言种者，谓可种植，或虽离地，从缘得生之类是也。
律云根有五种，广如随相。
分种相中。
初问。
次答，前示生相。
七种者，青、黄、赤、白、黑、紫、缥。
所下，次明生种。
离地得生，如柳、榴类，其枝可栽者。
从缘，即水土也。
指律五种，即根、枝、节、子、杂种也。
第五，受法不同。
手口二受，日别恒用。
若不广明，教相难显。
略取要务，以为八门：一、制二受意；二、受通四药；三、对人不同；四、加法亦别；五、说净通局；六、二受宽狭；七、重加进不；八、杂明罪相。
第五，标中。
初叙须广之意。
略下，列章。
初门。
手受五义。
如萨婆多云：一、为断盗窃因缘故；二、为作证明故；三、为止诽谤故；四、为成少欲知足故；五、为生他信敬心，令外道得益故。
广如随相中。
五分：由未制戒故，各起过非。
白衣诃言：我等不喜见此恶人，著割截坏色衣，而不受食而食，名不与取。
初科。
前引多论五意。
第五即外道见比丘不自取果，发心出家等。
次引五分，因呵而制，故知立法意为遮讥，即同多论第三意也。
不与取即盗异名。
次口受意，为防护手受故。
若无口法，过午便失；由有口法，乃至限满。
又为防多罪故，手受但防于二，所以如下明之。
口受二意，防法、防罪，如文可分。
后指如下，即防罪中。
二、受通四药不。
手受通四药，为防盗相故。
口受局三①，除其时药。
亦有口受，不通手受，唯局中前。
余之三药②，手受亦尔。
若加口法，通时非时。
十诵云：时分药、七日、尽形，是三种药，必须有病，非举宿、恶捉者，手口二受得服。
二中，初标问。
手下，释通，义分为三。
初明手通。
次明口局。
时药亦有口者，即有缘口加三受也。
时药有二局：一、手口互局；二、并局中前。
余三可见。
十诵中，初示缘开。
由非③正时，故云时分。
非下，简药体。
举宿者，语含残、内。
①口受局三，谓于手受上，更有口者，唯局三耳。
②三药，问：若尔，三药手受局中前？
答：此且例同通中前之边耳。
既通时、非时，许随受随饮，何不通中后？
况口加通时、非时，中前手受，过，手受失；若非时加口法，非时不开手受，如何得加法？
口加必手受方得故。
又时药手受局中前者，且约中后无所用，非谓受不成，故今篇末文明时药诸犯中云：若非时中，净人过授，亦无不受罪。
济览：或可时药已于时分无益故，必不须受，而非谓手受不通中后。
其言局者，中前手受，过手失，而不通中后故，余三药手受不通，过手亦尔。
③由非，谓是正时支分也，简药首。
余药之谓药分并同。
谓犹云正时之支分也。
又简正：时分者，以果是时药，清汁是非时；今取清汁是时药之一分，故名时分也。
三、所授人。
手受为五义，除自同类，余六众①三趣皆成受。
口受唯对比丘，余众不成。
三中。
所授，即过食者。
初科，五义者，指上多论。
由有五义，故须余众，不许自类。
六众，道四俗二也。
三趣，更兼非、畜也。
口受二局，众局比丘，趣唯人道。
①六众，所授人中有尼等者，是令空而堕物于器中者也。
若无人则可；非无，从尼女受，而非仪耳。
萨婆多：凡受食，为作证明故。
若在有人处，非人、畜生及无知小儿，悉不成受；在无人处，天神、畜生成。
广如随相·不受食戒。
次科。
作证明者，即上五中第二义也。
论中约人有无，以明成不。
非、畜成者，必约知解。
善见①：止食有三：谓手、口、眼也。
三中。
止即不须。
手眼现相，口即语示。
①善见，一六云：遮有二种：一者身遮，二者口遮。
云何身遮？
若手遮，若摇头，或以手覆钵。
口遮者，言罢，不受。
四、受法差别。
凡论受法，要心境相当，如律中错受酥、油，不成受等，必须仰手承之，情相领当。
除其眼暗及不喜沙门、惊急缘者，置地而受。
既知情事多违，预前运心普受。
四中，叙意为三。
初示法。
心境者，心即能缘，境谓前食。
仰手是色，相领即心。
上注引非显正，下注释成相领。
一事即食境。
除下，明开。
眼虽不睹，亦可闻声。
有缘置地，彼虽无心，自须起意。
不喜即外道相嫌，惊急即火烧马屋，具引如释相。
既下，教通受。
谓先须起念是食皆受，后或心差，亦得成法。
就中分四。
时药受法既数，对法亦多①，具如不受食戒及对施兴厌中广述。
此但明加口法者，三药别论。
受法，标中。
初指略时药。
此下，次标三药。
分位以明，故曰别论。
①对法亦多，搜玄：对法亦多者：谓不受食戒中辨食器相对受、身心相对受、单心无对受，此谓对受法多；对施兴厌中，广立观门对治方法，此谓对施法多也。
业疏一九·五：但须以时仰手，表无盗相。
若迎前抄拨，置地任食，如斯非法也。
五分一〇云：一心受食者，左手擎钵，右手扶缘。
初明非时药有四法：一、所受药；二、能授人；三、所受者；四、正受法。
初、明药体。
无八患者，得加口法：内宿，内煮，自煮，恶触；残宿；未曾手受；受已停过须臾；手受已变动。
非时四位，初中。
八患，谓八种过。
前五染触，通自他犯；后三约受，唯据自论①。
六是不受，七、八即失受。
第七且据中后为言，中前无过，如注所简。
第八注文，即前转变体中中论所说，谓果浆变为甜醋，即失受法。
①据自论，湛堂：故知若加口法，必自先手受也。
济览：尚可决也。
二、能授人四法：漉澄水色，免非时食；煮沸，拟后重温，生饮①不须；以水滴净，为坏味故；净人施心，仰手持来。
二中。
须煮沸者，谓生果汁。
必是熟者，则不须之。
①生饮，谓比丘欲生饮者，不须煮沸。
记中之不须，意异也。
三、所受人，谓比丘作三法：先自心解前浆类别，与净人情同；仰手受，无盗相；记识言。
三中。
前浆类别者，如上体中果、蜜等浆，有差别故。
三、记识者，或须、不须，故注示之。
四、正加口法。
应至比丘所，具仪云：大德一心念！
我某甲比丘，今为渴病因缘，此是姜汤，为欲夜分已来服故，今于大德边受。
三说。
若直受进饮无遗，不须加法。
若蒱萄、梨果、蜜浆等，随病题名牒入，但改药名字。
四中。
诸律无文有事，故须义立。
词中六句。
初、令专审，恐异缘故。
二、称己名，简非他故。
准下科①中，病重不堪，得代加之，应称病者名字。
三、称病缘，明非滥托。
四、云姜汤，别指药体。
五、云夜分，期定时限。
六、于他受，求前对证。
注云无遗不须加者，由加口法，本为延时，必无所留，但直手受。
①下科，第八杂明罪相中，钞引多论云：若病重不能口受，亦直尔得服。
设看病比丘手受、口受，亦成受法，当称病比丘名而受。
七日药四法同上。
初、明药体自无八患。
唯改第八：非是余比丘七日药，或犯竟残药。
余七同上。
七日中。
初明八患。
改第八者，以酥、油等无变动故。
犯竟残药，异上残宿但是受已经夜，非犯竟者。
①昔约，会正：第五残宿，约自畜者，今约他犯药耳。
简正：问：此与前第五残宿何别？
答：前约自残宿药，今此是他者，不唯残宿，兼有恶触、非时等罪也。
问：今记意如何？
答：上第五唯手受经宿者，此加法者，至第八日是也，并约自物。
二、能授净人四法。
净漉，与时食别；火煎煮；水滴净；施心授与，心相领当。
能授四法，大同于前。
三、所受比丘有二。
初、自无五过：相续畜。
若畜至七日，即日受药不成。
僧祇：比丘有第七日石蜜，即日更得石蜜，是名相污。
问：此既未过，云何相染？
答：非犯长相污，由前七日服讫，病犹不差，更服无益，作法不成。
若得异药，得加七日。
三中，五过，初过分二：初正明，二问答。
正明又三：初句标过，若下示相，僧下引证。
问答中，由未犯长，制受不成，故须问决。
答中，前释不成，后简异药。
相续畜。
已曾畜药至八日犯长，即日得药入手作法，被染，更不堪服。
第二。
长、染不成，可会。
曾①食他第七日药，即日自得，作法不成，以药味通故。
僧祇律如此。
三中。
药味通者，义同共畜故。
僧祇如此者，若据本宗，理应自成。
①三曾，僧祇一一云：比丘有第七日石蜜，语比丘言：汝欲饮石蜜浆否？
答言：须是。
比丘即日得石蜜，不作净而取者，是名比丘利污比丘利。
通释：如有比丘未曾畜药，适得他第七日石蜜食已，即日更别得石蜜，作法不成。
相①续受。
僧祇：比丘七日中日日受药，受而不食，至八日不得更受。
须一日不受间之。
谓贪多过受，又不服疗。
四中。
初引制法。
一日即第八日。
谓下，显意。
上句示间日，下句明非犯。
据本不服，理应成受，制须间日，为抑贪情。
又必曾服食，八日成犯，后受相染。
今由不服，故得间受。
立法有以，故令准用。
①四相，僧祇一一云：云何食间非受间？
若比丘七日啖石蜜，八日复食者，以不间得越毗尼罪；当作一日间，是名食间非受间。
云何受间非食间？
若比丘七日受石蜜不食，八日更受石蜜无间受，得越毗尼罪。
当作一日间，是名受间非食间。
通释：今所引即当后句受间非食间。
初句食间非受间者，按是日日随受饮，不加口法者耳，非今所论，故钞不引。
后句虽加口法，七日间都不食，故间第八日一日，更得受同药。
问：戒疏云：七日不食，八日犯长。
相违如何？
答：有云：疏不标僧祇，乃是准本宗意述之；钞正引僧祇文，故记明祇意，旨致各别，故非相违。
又资览云：古云，两释各异，今宜依疏。
疏据第二日已去所染药，记约能染初日药，故不相违。
谓初日得药已服之，二日乃至第八日不食，初日为能染，二日已去为所染。
相①续犯。
僧祇：比丘七日恒服，至八日正可，不得更服。
不妨受于异药。
五中。
正可者，药恰尽也。
虽无染犯，不许续加。
①五相，僧祇云：云何受间食间？
若比丘七日受石蜜食，以八日更受食，得二越毗尼罪。
通释：此谓日日得药加受，七日之中食尽，故重受同药犯吉。
若有第七日余残，至第八日则犯舍堕。
今则不尔，故得越毗尼罪。
上明相续，对一蜜药为言。
若得油者，亦即加法。
僧祇：生酥，熟酥，醍醐，展转易味，七日更受。
结中。
决上相续，须约同药。
下引僧祇，一体转易，可证异味不妨续受。
二、自作四法：仰手受；分别，言作七日油想，若本心作然灯、涂足受者不成，如僧祇说；记识言此中净物生，我当受；展转，受生酥作熟酥应与净人煮，亦得①自煮。
二种煮已，更从净人受之。
虽是先受，以味转失受，不名恶触。
毗婆沙云：七日药，手受、口受已，置一处，勿令净人触之。
自作中。
第二然灯、涂足，由非服食，义无加受。
下指所出，义须依准。
第三记识，用、舍不定，故注示之。
四中注释展转之义。
油、蜜不转，经煮不失，是以文中唯简二酥。
得自煮者，以生酥先熟，非变生故。
二煮即上自、他。
据本③生酥，限满有触；味转失受，事同新物，再受而捉，故不成触。
下引婆沙反证，可解。
①亦得，简正：注文亦得自煮者，约无净人也。
又云：二种煮已者，有净人令彼煮，无即自煮，非谓必两煮也。
②古云，会正：问：西竺何以将油涂足？
答：油以除风，涂足能履深水。
③据本，意云：若本生酥不煎转，则七日限满，可有恶触等生罪；而既成熟酥，虽先已手、口二受，药全同新物，无恶触等罪也。
若依简正少异，彼云：不名恶触者，谓正煮之时，味犹未转，口法尚在，不名恶触。
才味转失受，后不得更触，故不名恶触。
若触，即成恶触也。
四、正加口法。
应执药口云：大德一心念！
我比丘某甲，今为风病因缘，此是乌麻油七日药，为欲七日经宿服故，今于大德边受。
三说。
安净地①内，须者自取。
余随对治，如前类准。
正加中。
注安净地，离内宿也。
须自取者，免触失也。
古谓七日药开内宿，故特点之。
文举风病油药为法，余皆②准改，故云类准。
①安净地，宾疏云：南山律师准摩得勒伽论安净地内，七日来服，今详彼论下三药并遮内宿，故四分律中尽形寿药，听内宿，故知不同彼论也。
通释：伽论第七，四药通虽加口受，不开内宿故。
宾师：部别故，不依用之；本律开尽形药内宿，故准彼，亦开七日内宿。
若依南山意，本律唯开尽形药内宿，故尽形依本律开之，七日依伽论遮之。
②余皆，前文云：有四百四病，风大百一用油脂治，火大百一用酥治之，水病蜜治，杂病用上三药治之。
尽形药四种：一、药无八患。
如浆中说。
尽形中四，初位指前。
二、能授人作三法：火净①已后，无变②生过；与余③药别；施心授与，情相领当。
次科。
初须火净，且据生者为言。
二与余别，必约药分相杂。
①火净，搜玄：谓火净已后，若自煮无变生为熟过。
问：火净已，是重煮，是四药通开，何云尽形开自煮耶？
答：变生有二种：一、一向生，二、熟死耳。
草等一向生，讥过重，故虽尽形，火净已煮之。
若熟死者，虽变生，不火净煮之。
尽形开自煮者，熟死者是也。
②无变，净人火净已与比丘，虽取食，无变生过物。
二、与余药别者，谓尽形含时药，则辨别以授。
③与余，搜玄：谓此药中鸱头、米、麦，即含时食，与非时、七日别也。
三、所受比丘作三法。
仰手受，心境与净人相同。
记识之，如上法，若单者①不须。
分②体分，谓紫苑丸是药体，而有羊肾为药分，二法别来别受，总来合受。
三中。
体谓正药，分即余助。
二法者，即手、口二受。
别来谓不同时买，别受谓随得随加。
①若单者，钞批：单是一味，无转变者，不须记识也。
②三分，钞批：立谓：如药有二十味，其中必随一味立名为某丸、散，即阿魏丸黄芪散等。
从此得名者，是药体也。
若其余相从者，曰药分也。
今应须识别其体、分也。
③有云，会正：二法，谓体、分而言。
法者，以二药属法所收故。
四、加法。
言：大德一心念！
我某甲比丘，为气病因缘，此是尽形寿药，为欲共宿长服故，今于大德边受。
若丸、散之中，随其本病，对病之药，有五十、三十别色，各依本方题名入法。
如前分别。
第四，总受中。
注牒诸药，此约①药味未和合者。
必是成现丸、散，单牒药名，如云黄茋散阿魏丸等。
若下，指例。
随何药、病，准上改牒。
指如前者，即指上注别标药目，或可同上须辨体分，或可指相和体文，彼云随以药首标目，余则药分称之是也。
①此约，问：尽形药体局丸、散等耶？
将通生姜等当体耶？
答：是南北诤也。
准资览，北京义通丸、散，并生姜等，悉加口法，尽形服之，故前云尽形药体者。
僧祇：胡椒、荜茇、呵梨勒等，此药无时食气，顿受，病比丘终身服。
四分云：一切咸、苦、辛、甘等，不任为食，名尽形药。
广说，行宗云生姜生、熟皆尽形云云。
南都义云：尽形药应加法者，但局丸、散、汤、膏、煎；椒、姜等只是药分，未谓合者，应记识用，不通加受。
故注羯磨云：尽形药，或白术散、丸、汤、膏、煎等。
轻重仪云尽形药中，未捣治者，入重；若已捣，和合成汤、丸、膏、煎，异本药草者，入分物等。
通释：今记云：注牒诸药，约药味未和合者等。
准之，北京义似顺之。
问：今文及次科中一一药味随得别，亦得加法云云，南都义如何通之耶？
愚按：若捣治已为细末等一味，亦通开加法欤。
若不尔，如何通今文？
若买药未足，随得入手，即加口法。
而体是尽形者，依本名加法。
若是时药、七日药者，遇缘不得与尽形药头一时受者，应加法言今为气病因缘，此是羊肾尽形紫苑药分，为欲共宿等。
余词同上。
别受中。
初叙有缘别来。
而下，明别受又二：初加药体，同上不出；若下，次加药分。
注中上八物是时药，下三物即七日药。
遇缘谓他事所阻。
尽形药头，即药体之名。
文中且举一味时药，余可例牒，故注示之。
①枣，戒疏一二·四〇：如枣汁、梨浆，稠浊未分，此与时浆不别。
又钞前卷，一三页云：杏子汤、干枣汁非时啖之，并出在自心。
依此等，枣干、生，俱为时药。
若往市买药，令净人断价已，比丘依名自选取多少，一处著之。
然后令秤，次第受取。
不得①置地。
即觅比丘②加之，不得过限。
三中。
令净人断价，离贩卖故。
得自选者，由非己物不成触故。
即觅比丘加者，有则就市，无则还寺③。
不然，且令净人持还，后从手受，事则容缓。
不过限者，时内不过中，非时不过须臾。
①不得，钞批：谓放地经须臾失受，有恶触等过生。
此释约过中耳。
准钞批及资行处处释，虽过中不放手，似无过须臾失。
又本卷二七页一六行注，引僧祇云：非时受，不得置地停。
依之，不放则似无失。
②觅比丘，问：准之，未捣治药种，似亦加法，南都义如何通之？
答：资览通云：大国风仪，或治作丸、散等卖之，故不相违；或可加法之言，亦通记识，即复通未捣治者。
③无则还寺，无则自持还。
若寺不近，则时移恐有失受，乃令净人持还，故云不然等。
今奉法者，希有一二。
多并任痴心，抑挫佛法，得便进啖，何论净秽？
高谈虚论，世表有余，摄心顺教，一事不彻。
焉知未来恶趣，且快现在贪痴。
有识者深镜大意！
斥世中。
初叙恣情慢法。
希有一二，言其极少，斯时尚尔，于今可知。
圣制不行，即是灭法，故云抑挫。
抑谓抑遏，挫谓摧挫。
高谈下，斥有言无行。
高谈谓超世之语，虚论谓言过其实。
摄心则动无自任，顺教则专奉律仪。
此明好大者，据说则超出世表，捡行即混迹常流。
一事行之不彻，则无量法行灭于身矣。
此徒满眼，实为寒心①，真诚出家，幸无自屈。
焉知下，嗟其愚迷。
上句谓迷果，下句即造因。
有下，劝其详审。
镜，鉴也。
①寒心，史记八六云：足为寒心。
索隐曰：凡人寒甚则心战，恐惧亦战；今以惧譬寒，言可为心战。
五、说净者。
七日一药，作口法竟，偏心属己，须说净畜①。
药体贵重，贪积心多。
久延多时，无变动义。
气味殊越，资身力强。
制令说净，舍封著也。
手受七日，时少过希，亦不须说。
余之三药②，反前不具，故不须净。
第五门，正明中。
初明七日，又二。
前明口受须说。
文列三义，即体、力、味，三皆强胜，故多贪著。
后明手受不须。
虽具三义，止齐中③前，故时少；贪畜心薄，故过希，希亦少也。
余下，二、明三药不须。
时药有第三义，非时有初义，尽形有第二义。
或复兼二，但不具三，故云反前等。
①须说净畜，多论六云：药至七日应作净，若与人，若服。
若不作净、不与人、不服，至八日地了时，尼萨耆波逸提。
行宗一二·五〇：七日须净，谓七日限满，即说净畜。
钞批：问：说净竟药，得服用否？
答：不得服用。
问：若俱不得，何用净为？
答：若不加净，染下、长生，故必须净。
谓若不说，即犯长，又能染后来净药，故须说之。
若尔，衣作净竟，应不得用？
答：内外不同故，如长衣说净，本为后著，岂得言药加说净本意为服？
以过限药，虽说净竟，不得服故，但是恐染后来药，故说净也；又防现药之长，故须说也。
又长药不说净，不开迦提月，迦提本为衣开之。
钞非时食戒，引律云：非时浆明相出，七日药过七日，亦堕。
记云：四药各有时、非时。
时药约中前，后非时；七日限中是时，过限非时；尽形，疏云，有病加服名时，无病辄服名非时。
②三药，戒疏一二·五四：三、畜用轻重者。
四药之中，七日畜重，余三并轻。
记云：重谓犯提，轻即结吉。
通释：律制说净者，七日药及衣钵、金、粟等也。
自余菜、果、熟食，时、非时、尽形等药，无说净法；而不开储畜，则宜及时舍与檀越等耳，或可但约手受。
口受者，谓余三药已储畜过时限，通犯吉，但尽形约无病辄服之边，云犯轻耳。
戒疏又云：时药一种，虽资用强，体现交尽，多无久延，不制说净，无应说不说之过，故轻。
③齐中，此约无病，若病人，开非时服。
故行宗一二·五〇云若但手受，谓非时暂服是也。
净法大同衣法，唯以长药为异。
指法中。
药、钵二净，词句无别，唯改一衣字耳。
六、二受通塞。
手受防盗，一人受已，通及余人。
第六。
手受中。
一不对病，二不题名，故通自他。
口法亦尔。
若据①对病题名，实亦不通；莫非以其口法，加他②二通之药，故舍前人，受法不失。
何以知之？
四分云：第七日药与诸比丘食之。
余如义钞及疏③说。
口法中。
初句标同。
若下，示义。
初约纵夺以明。
谓据法虽局，论药则通。
注示二通。
味通者，资身治病，兼彼此故。
手通如上。
何下，引文为证，即长药戒文。
彼明舍有④三别，六日药还主⑤得服，七日如钞引，八日药舍与净人。
义钞、戒疏，并见三十。
①若据，若依戒疏：若据下，古解；莫非下，今解。
即彼一二·四八：有人解云：手受防盗，一人受竟，通诸比丘。
口法不尔，自称名加，若舍与人，彼则无法，故不合食。
又解：药味是通，口法亦通，以其口法加二通药，舍与前人，不失口法。
行宗科云：初他解，次今解。
②加他，资览：北京义云加二通之药，故不问同病、异病，余比丘服之无苦也。
相承云：既称病名，同病可服，二通药故；异病不可服，背口法故。
③及疏，会正：及疏说者，即首疏，彼云：论其口法，称己名受，于己有法。
未舍与人，得就食，我食不失受法。
若决与他，二受即失。
故善见云：药未满七日，若舍与人，即失受法，不应更食。
简正同此。
④舍有，注戒本上，三三页；戒疏并记，一二·六一。
⑤还主，含注云：减七日者，白二还之，比丘当取涂脚、然灯用。
戒疏二上，亦制身外用云云。
资览：还主得服，是非内服，外用义也。
准此，非谓服食，只开外用耳。
七、重①加以不。
若明手受，触失本受，即须更受，虽重无过。
七中。
手受，可解。
①七、重，问：此重加通任运失受、遇缘失受？
答：有义云：通二种俱失受。
故相承云：任运失受生罪体，手受生二罪，故不许重受。
遇缘失受非生罪体，故开重受。
今钞重加中，明手受、口受，俱但举遇缘失受，即其证也。
口法者，萨婆多云：五日已还，触者，更加①七日法，不作二日法。
不从药势，正从法论。
六日已去，不得重加，以药将入净②故。
僧祇但云药势相接，七日③可知。
如上净人误触七日油中成失。
成论云：如服酥法，极至七日，坚病得消。
口受中。
初示得否。
不从药势者，释上不作二日也。
正从法论，释上更加七日也。
下引文证。
僧祇、成论④，并证六日已去，不得重加。
僧祇因病比丘日日求净人疲苦，佛问医言：比丘几日畜药得安隐？
答如钞引。
指上误触，即护净中，亦僧祇文。
此明⑤触失，显有重受。
坚病，谓重病也。
①更加，用但局二日。
例如受日法，但一日用，加七日法。
不作二日者，行宗一二·五〇云：以无二日法故。
济览：今谓此说恐非也。
下文，若作口法竟，一日乃至五日，净人来触，应加手、口二受，复得七日服。
②入净，第七日必须说净，故云入净。
行宗一二·五〇：至第七日，即当说净。
③七日，戒疏一二·五〇：问：服过七日，不得重加，病复未差，现有新药，得加法否？
答：同药不得，异者应成。
④僧祇、成论，问：云何证之？
答：二文俱局七日已，药势不久，故证六日已去不加也。
若药势长久者，六日已去，犹应加。
药势但局七日，所残之日无几，故不开重加。
⑤此明，问：戒疏一二·五三：如僧祇中：石蜜与俗，又施比丘，本法不失，诚知尽形无由失法。
记云：如下，引证。
僧祇，彼因比丘以第七日石蜜与优婆塞，彼乃持与余比丘，即日得石蜜，不作净而取。
又云：则知僧祇七日限内，例无触失，与上多论部计不同。
此等文与今相违云何？
答：多论说触失义，故知钞上注及记今文，且依多论说，戒疏直依僧祇，故不相违。
八、杂明诸相。
萨婆多：若病比丘须七日药，自无净人，求倩难得，应自从净人手受，从比丘口受已，随著一处，七日内自取食之。
若作口法竟，一日乃至五日，净人来触，或更以余不受药来杂，应加手口二受，复得七日服。
若至六日已去，净人触、余药杂，并不得加。
若药众多，不知何者是本药，应更手受、口受，然后服之。
若病重不能口受，亦直尔得服。
设看病比丘手受、口受，亦成受法。
第八中。
初引论四段。
初、叙本制缘。
若作下，二、明遇缘再受，即如上引，更加余药相杂。
若药下，三、明迷忘重加。
若病下，四、明重病代受。
问：此手口二受，防护何罪？
答：今分四药别论。
防罪中。
初科。
制加二受，本为离过，欲明所防名相多少，发问示之。
如时药，手受防二罪，不受、恶触也。
口受同之。
非时浆，手受防二罪：一、防一往不受；二、防不受而捉恶触。
口防二罪：一、防过中失受；二、防过时失受恶捉。
七日药，手受防二罪，同浆中。
口防三罪：一、防过时失受；二、防过中恶触；三者，残宿。
昔云防内宿。
尽形寿药，手受同上。
口防六罪：一、过时失受不受；二、恶触；三、残宿；四、内宿；五、或有内煮；六、自煮。
次别论中。
罪相交杂，以类收之。
手防二罪，四药并同：不受是提，恶触得吉。
口受四别。
时药口加，但替手受，亦不延时，罪同手受。
余之三药，过中失受，不受提，恶触吉，此之二罪，则通三药。
残宿一提，通后二药。
内宿等三，不开七日，唯局尽形。
注文破古，如上护净罪通塞中。
①此无，钞批：立云：此破古人。
药犍度云：诸比丘如是念：尽形寿药得界内共宿、内煮、自煮不？
佛言：听。
此即四药之中，唯开尽形，言无内宿。
其七日药，不有开文，明知七日不开内宿。
②文误，疑即写误，戒疏一二·五一：据律文中，内宿一罪，尽形药开。
因明①生罪。
次生罪中。
此明二受，合论防罪，翻防故生。
寄论名数，故云因明。
注示罪生，还从受法。
①因明，业疏九·三一：余之三药，不加法者，类同时药。
义加口法，各越所期，本触名触。
记云：四药过中，三药过期，皆有失受、恶触。
义加，义合作若。
本触名触，谓本开触之物，今乃成触也。
准之，限内本开触，今过限更触，故于本开物还成恶触也。
然据资览释异之，彼云：明出以后更触，不谓成恶触，但过限已来失受，成不可服体，故限内触还成恶触，是名失受恶触，不受等不如是。
故疏意云：非时、残宿、恶触定有，余宿、煮等，约缘不定。
残宿亦尔，前开宿药，明出，还成残宿物，非谓其后更残宿。
通释：资览释依钞批解耳，如上已引。
若依简正，约更触成恶触，今记亦尔也。
时药手受，过中生二罪，失受、恶触；经宿，生残宿、恶触二罪。
列释中。
手受二罪，四药并同，皆云恶触，即是二吉。
若准戒疏，但云过午生恶触，夜尽生残宿，则一吉一提。
疑今残宿下多恶触字，详之。
非时浆，手生二罪，同时药中。
口受生三罪，明相出，有非时、残宿、恶触。
口受中①。
时药，同上手受。
非时三罪，二提一吉，通后三药。
①口受中，文难消，改增令易：触者，非时中，手同时药。
七日药，手生二罪同上。
口生五罪，八日明相出为言，谓残宿、非时、犯舍堕、恶触、服尼萨耆不舍药吉罗，具足三提二吉。
七日更加犯舍一提，服用一吉，故有五罪。
戒疏止生四罪，彼云：有人立五，谓服此药。
今解不然，服则有罪，不服无过，不同①上四，不服罪生。
故知今钞犹存昔解。
①不同，上四者，残宿、非时、犯舍、恶触也。
行宗一二·五三：若尔，上之四罪，不服亦犯耶？
答：本犯舍堕，此不待服。
余之三罪，兹因受生，未服先有其过，待服方结其犯。
服犯过药，本非因受；纵服得罪，乃是别犯，不得云生。
通释：问：非时、残宿待服得罪，与服用吉何异？
答：不同也，谓依受生犯舍，依犯舍方生服用。
谓直生、展转生，不同可知。
非时、残宿等直生，服用展转生，即以犯过为其正因，故云不由受生也。
济览：如其残宿、非时及恶触，至八日地了，任运而具，待服结成也。
辄用吉者不尔，服而方成，未服之间，曾无任运而具故。
问：云何不生不受者？
答：药本是①不受，犹加口法，失不受。
至八日旦起，有任运失受，非谓能生不受。
不同残宿，本无残宿，以有口法，八日有残宿生。
非时亦尔，药体未有法，无有时与非时。
由加口法，八日旦名非时。
问答中。
戒疏云：有人复立生于不受。
今不标古，直示今义。
答中，初明不生之意。
非谓无不受罪，但不因口法而生故耳。
不同下，举非、残对显。
①本是，意云凡药之未经手受已前，自本是不受，何由受而生不受耶？
况手受已加口受，还失不受，有受生矣。
至八日旦，惟任运失受，而无生不受，不同残宿云云，如文。
搜玄：立云：谓一切药皆本性是不受，由加口法失不受法，至八日朝任运失受法，归本不受，非是能生不受也。
尽形寿者，手受同前。
口受亦有①生六罪者。
无病而服，吉罗。
余如随相，非时、不受、残宿三戒具明。
尽形中。
口生六罪者，牒古解也。
古谓生不受故，同上防罪，名数可知。
无病下，显今义。
即戒疏②云：口不生罪，由圣开加法不失故。
纵令被触，亦不失受。
律中无病服，但吉罗，以有法也。
若不加法，还同堕矣。
准此，但结③违教一吉，既不失法，则不生罪也。
余下，指证。
三戒并云：尽形寿药，无病因缘而服，吉罗。
①口受亦有，搜玄：当阳云：上有口法防六罪，今无口法，手受既失，还生前六罪。
一、失受，二、恶触，三、残宿，四、内宿，五、内煮，六、自煮，加无病而服吉，即七罪也。
钞言亦有六罪者，如上所引。
即表有无六罪者，谓干药不恶犯煮，即无二煮，只有四罪，故言亦有也。
通释：今记云牒古。
玄记会上下云上有口法等，按彼记意，只为钞主义欤？
若尔，训文当云口受亦有生六罪者。
又钞云口受亦有。
彼记云今无口法等，是反显明之欤。
谓由决舍等缘，曾受口法已失，故生六罪欤。
玄记六罪，同今记释。
②戒疏，尼钞五·二〇：尽形寿药，若净人来触，直尔手受，不须作法，以口法不失。
就此尼钞有异义，有义云：既云直尔手受，明知受失也。
相承义云：口法延手受之法也，口法既不失，手受岂失乎？
但净人触，义相非便故，重令手受也。
非谓手受失，故重受也。
就之加法，尽形药令净人持，有南北异义。
北宗义云：若欲服，更手受，口法不失。
相承义云：虽不手受，无苦，疏文分明故。
③但结，问：行宗非时食戒下：加法尽形，无病辄服，咽咽三吉，更兼恶触。
与今何违？
答：且一义云：戒本非时、不受、残宿三戒，注各说故，望三戒云三吉，然三吉无非俱违制一吉也。
是依有口法。
不犯提，三戒所制皆吉也。
问：四药之中，何故七日罪重，余三轻者？
答：一、即用资①强，垢心厚重；二、体现常存，圣开说净，反违佛教，过限不说，故重。
余药②反此故轻。
次问中。
七日犯长，与三药别。
欲彰制意，故问申之。
答中，二义。
初是贪畜，二即违教。
余无此义，故云反此。
①用资，恐写倒。
②余药，戒疏一二·五四：时药一种，虽资用强，体现交尽，多无久延，不制说净，无应说不说之过，故轻。
非时浆者，时狭体微，情无久畜。
尽形寿药，虽得久延，疗患义微，畜心皆薄，既无贪贮，不制说净，故轻。
行宗：重谓犯提，轻即结吉也。
通释：据此，时药储畜过中，非时浆留畜至明日，尽形药无病畜积，上诸罪之外，别可有轻罪欤。
问：比丘非时而食，具足几罪？
答：时药一咽，七罪：非时、残宿、不受，三波逸提；内宿、内煮、自煮①、恶触，四突吉罗。
此谓经宿已，不受、自煮而啖者。
若非时中，净人过授，亦无②不受罪，余罪例此有无。
三问。
答中，初言七罪，约具为言。
此下，示有无不定。
①自煮，问：于不净地自煮可然，若于净地可无内煮？
答：不然，虽净地既犯内宿，则不妨内煮随生。
上云结净地竟，比丘在内检校，唯护明相，若与同宿，有宿、煮过也。
②亦无，问：钞云：若已足食竟，不作残食法，不成受。
准之，非时不成受，今何云无不受罪？
答：此欲食故成受，即钞云：律文云：若比丘非时受食食，咽咽堕。
此成受故，但犯非时食、足食。
不成受，不欲食故不成，故不相违。
一义云：部别不同，彼足食竟不成受者，明了论意也；此非时成受者，本律意也。
四分律行事钞资持记卷第三十四四分律行事钞资持记卷第三十五宋余杭沙门元照撰记钵器制听篇第十九释钵器篇题中钵是梵言，器即华语。
钵则局收器皿②，器则名通众具。
具云钵多罗，此翻应器；准下加法云应量受，则是应量之器，对法为名。
准章服仪云：堪受③供者用之，名为应器。
此即对人为目。
或处④说云量腹而食，故云应器，即对食为名。
上二字总所摄之物，下二字即能摄之教。
物虽众多，二教摄尽。
一钵制持，有违结罪，众具听畜，方堪受用，故约二教通收一切。
注中五行者，即金、木、水、火、土，总四事之体。
调度，谓调养具度，即众物之通名。
①五行调度，简正记：金木水火土，此五是造具之本，人所流用，故号为行，此五摄尽。
调度，即是作具总号。
济形所须，故云养生。
附此听门而出也。
②皿，下记云：器之总名。
③堪受，有云：下至不犯小罪，而堪可受信心施主之供者，必用此器，故云应器也。
④或处，尼钞二·三一云：钵名应器，须应其身大小，准食之。
故下律云：量腹而食，度身而衣，趣足而已。
不得见有此判，遂畜小小之者。
若不满四升已上，定不得受。
僧钵，不满五升已上，定不成持。
养生众具，殷凑繁多。
随报开听，事资道立。
虽在缘广被，而法据有准。
违则斯制，犯则无赦。
既混其体貌，故分其条格。
略言来意，别舒如后。
叙意中，但明听门众具，以制唯一钵，义无相滥，故不叙之。
初二句示物之多。
殷，众也。
凑，聚也。
次二句明开畜之意。
上士一钵，足以存生；下流少缺，不堪进道。
故云随报也。
事资是缘备，道立是行成。
虽下，明须依法。
初句蹑前，次句示法。
虽云听畜，非无限量。
下二句明违犯。
斯制，谓制犯。
赦，放也。
既下，显今篇意。
众具非一，畜用有滥，故云混也。
貌即物之相状。
格，式也。
略下，结示。
指如后者，即下听门。
就中先明钵器，是制教也，故初明之。
余有养生众具，入听门摄，自如后列。
初中分七：一、制意，二、体如，三、色，四、量，五、受法，六、失受相，七、受用行护法。
初、制意者。
僧祇云：钵是出家人器，非俗人所宜。
十诵云：钵是①恒沙诸佛标志，不得②恶用。
善见云：三乘圣人皆执瓦钵乞食资生，无有因，四海以为家居，故名比丘。
中阿含，钵者，或名应器。
制门中，制意四段。
僧祇明异俗意。
非所宜者，不相应故。
十诵、善见并仿圣意。
志，记也。
除受供外，并名恶用。
无有因者，彼论正作③无所依；食饮居处，皆非己有故。
天地四外皆低大海，故云四海。
中含示名。
义如上释。
①钵是，钞批：佛成道，受四天王石钵，明是古佛道标，每食常用。
通释：四分三一·一一，佛初成道七日，贾客最初献蜜浆，佛观往佛皆用石钵，时四天王捧石钵等。
②不得，十诵四〇，摩诃男诃六群之词。
不得恶用，彼言：何以轻贱此钵？
③正作，现行论本，作有无皆依，彼云：佛、辟支佛、声闻，悉行乞食，或贫或富，舍家学道，弃舍牛犊田业，及治生俗务，而行乞食，资生有无，皆依四海以为家居，是名比丘。
二、体者。
律云①：大要有二，泥及铁也。
明体中，初科。
泥铁者，泥即瓦器。
①律云，九·二：钵者有六种：铁钵，苏摩国钵，乌伽罗国钵，优伽赊国钵，黑钵，赤钵。
大要有二种：铁钵，泥钵。
又出五二·一〇，大同。
又母论八·一三：铁钵，瓦钵，优伽国钵，优伽赊国钵，毗舍离国黑钵，舍卫国赤钵。
钵虽有六种，其实铁瓦二也。
五分：有用白铜①钵者，佛言：此外道法，若畜得罪。
佛自作钵坯以为后式。
十诵：畜金、银、琉璃、铜、镴、木、石等钵，非法，得罪。
五分：畜木钵，偷兰。
僧祇云：是外道标故，又受垢腻。
次科。
五分、十诵，并简非法。
钵坯，即未烧者。
佛自作者，彼律云，佛在苏摩国作钵坯，令窑师烧成金钵，次成银钵，皆言王若知者，谓我能作金银宝，乃令埋之。
后烧作铁钵，佛令用之，曰苏摩钵，从国为名。
则知制度非出凡谋。
如前篇云，佛教阿难裁制三衣。
良以古佛道法，非佛亲示，余无知者。
凡在奉持，深须自庆。
十诵中。
业疏云③：杂宝为器，滥在家人；木钵，外道；石钵④唯佛。
比丘俱离，但用泥、铁。
由离诸滥，省事易得故也。
后引五分，决上罪相。
仍引僧祇，彰犯所以。
总判诸钵：白铜及木，可结偷兰；余但非法，准同犯吉。
①白铜，婆罗门女常用白铜钵，彼女出家，犹用铜钵，故制不畜。
尼钞云：用白铜钵及木钵等，此是外道法。
若畜，得偷兰遮。
②四分，五二·三，银钵、琉璃钵、宝钵等。
③业疏云，律五二云：不应畜木钵，是外道法，若畜如法治。
不应畜石钵，是如来法，若畜得偷兰遮。
不应畜金、银、琉璃、杂宝等钵，是白衣法，若畜如法治。
若依五分二六，木钵偷兰，石钵吉罗。
④石钵，钞批引智论二九：佛愍比丘，故不开石钵。
细石钵难求妨道。
粗者受腻，又重，苦持行故。
佛乳哺力，胜一万白香象力，故不为重。
阿难常侍，执持佛钵，何不愍乎？
佛为加威德力，故亦不重。
通释：多论卷二：阿难大力，能转四十里石。
今世中有夹纻钵、掍①瓦钵、漆钵、瓷钵，并是非法，义须毁之。
三中。
夹纻，即今木骨布漆者是。
掍瓦者，昔云以石磨后，用土脂掍便烧而不熏者。
瓷钵，即上油②烧者。
义须毁者，或令自毁，或准善见持戒比丘见持木钵，即须打破，不为损盗。
①掍，行宗云：掍，合作琯，谓揩摩出光也。
②油，行宗云：油字去声，谓以桐荏油涂已，烧之。
三、色是非。
四分①云：应熏作黑色、赤色。
僧祇②：熏钵作孔雀咽色、鸽色者如法。
明色中，初科。
四分黑、赤，僧祇青、翠，今多黑色耳。
孔雀咽，即取咽项毛色。
鸽色多别，今取青者。
①四分，五二，彼但云黑钵，赤钵。
②僧祇，二九：作三种：一、如孔雀咽色；二、如毗陵伽鸟色；三者，如鸽色。
钞批：一者，作孔雀咽色，宾云绿光也。
二者，如毗陵伽鸟色，相传云，不知似何。
今详，赤色也。
三、如鸽色，谓灰青色也。
若准律文，并须熏治。
律文广具熏法。
而世有素瓦、白铁、掍鋧为色者；或先熏铁钵而剥落者；先熏瓦钵，但掍不磨，色浅落受腻者；有用麻油涂者：并为非法。
亲问翻经三藏，云：中国无用油钵者。
若此土行用，一度讫即打破，不许再用。
五百问中，不许受畜。
准此，瓦澡罐，义同油钵。
次科。
先引律制。
四分令以泥作熏钵炉；以灰平地，作熏钵场；安支，以钵炉覆上，以灰壅四边，手按令坚；以巨摩壅四边烧。
今多安炉在下，作圆笼覆上，笼中用铁条横架，安钵在中，以竹烟熏之。
而下，斥非。
前列五种。
掍鋧，古云烧成复入火鋧令牢也。
但掍不磨者，准须熏已磨退，然后再熏。
铁钵五遍，瓦钵二遍。
若但一熏掍令牢者，则色落受腻。
油涂，似今瓷器上油烧者。
亲下，证非。
初引亲闻证。
此土行用，谓梵僧来此用也。
五下，引文证。
准下，例通澡瓶，亦熏为色。
善见云：铁钵五熏已用，土钵二熏已用受持。
诸部律并明熏法。
此方用熏二遍入笼，犹未变色，但用法不同。
三中。
初、引善见，二、指诸部，三、示此方。
业疏云：西来铁熏，由牢固者，解熏法也。
四、量是非。
四分：大钵受三斗，小者受斗半。
中品可知。
此斗、升不定。
此律姚秦时译，彼国用姬周之斗此斗通国准用，一定不改。
量法俗算有八：圭、抄、撮、勺、合、升、斗、斛，谓因增法名也。
准唐斗，上钵受一斗，下者五升。
量中，初科又二。
初示三品，上下之间，即为中品。
此下，二、定斗不同。
初取周斗。
注指俗法者，孙子算经十粟①为圭，十圭为抄，十抄为撮，十撮为勺，十勺为合，十合为升，十升为斗，十斗为斛。
相因增法，示可准据。
准下，二、会唐斗。
唐朝杂令，用姬周三斗为一斗。
今此俗中例用唐斗，宜准为量。
①十粟，济缘一上、四上，及会正、简正、钞批等，并六粟为圭。
今记及正源记十粟为圭，恐孙子算经有异本欤。
十诵斗量同四分。
又彼律云：下钵受一钵他饭，半钵他羹，余可食半。
萨婆多云：钵量，论师种种异说，然以一义为正。
谓一钵他受十五两饭；秦秤三十两饭，是天竺粳米釜饭。
时人咸共计议：上钵受三钵他饭，一钵他羹，余可食者半。
三钵他饭，可秦斗二斗；一钵他羹，可食物半，复是秦斗一斗。
上钵受三斗。
律师云无余可食物，直言上钵受三钵他饭，一钵他羹，留上空处，食指不触中。
中、下①二钵，可以准知。
见一肆上好钵，圆正可爱。
律师云：佛初出世，众僧无钵，佛敕帝释令天巧工作十万钵在世间。
肆上钵者，是彼天钵，非是人造。
毗尼母云：不满斗半，若过三斗者，不成受持。
次科。
初引十诵。
上二句标同，谓三品大小也。
又下，示异。
彼明下钵受两钵他。
钵他即梵国量名。
准下，一钵他半，为周一斗，即唐②三升三合强。
余半钵他，为周三升三合，即唐一升强，总计唐升四升已上为下品量。
故注引③僧祇合之。
应知彼律四升，即据下品钵他罗。
他与多，音之转耳。
僧祇在宋朝翻，尺、斗并依元魏，大同唐朝，故用四升为下钵也。
次引婆论会同四分，文为五段。
初、标示。
论师即彼论自指。
谓下，二、定钵他量。
釜饭谓釜中㷈熟者。
时人下，三、合钵量。
余可食者，谓蔬菜等。
则上钵共受四钵他半。
一钵他，秦斗计有六升六合半强。
四钵他总二斗六升六合半强，余半钵他，计三升三合强，共成三斗。
律师下，四、引异议。
中、下，例余二品，斗半为下品，即今五升，中间为中品。
见下，五、引证。
此文欲明亲承古式，则前定品量，有所准据矣。
后引母论证上，可知。
①中下，多论：钵者三种，上中下。
受三钵他饭，上者。
下者，受一钵他饭，半钵他羹，余可食物半羹，是名下钵。
上下两间，是名中钵。
又十诵七：钵有三种，上中下。
上钵者，受三钵他饭，一钵他羹，余可食物半羹，是名上钵。
下钵者，受一钵他饭，半钵他羹，余可食物半羹，是名下钵。
若余者，名中钵。
若大于大钵，小于小钵，不名为钵。
②即唐，以周九升九合，为唐三升三合，今余周一合，故强也。
又余半钵他，为周三升三合者，若细言之，应云三升三合三勺余。
然未满合，故略不出耳。
即唐一升强者，应云一升一合强。
谓周三升，唐一升；周三合，唐一合；更有周三勺，故总计唐四升四合；更周一合，三勺余在之。
是两钵他，十诵下品量也。
记云四升已上为下品量者，是约大纲。
③故注引，问：十诵一钵他二升二合也，何僧祇云四升？
答：钵他与钵多罗不同也，钵他是量名，钵多罗即名应器。
谓僧祇钵多罗者，受四升者据下品也。
又与十诵下品大途同矣，故钞注引合之也。
通释：僧祇一一，有三品钵量，彼云：上者摩竭提国一阿罗米作饭，及受羹菜，一阿罗者，可此间㪷六升。
中者，半阿罗及受羹菜。
下者，一钵他米作饭及受羹菜，三分饭一分羹菜。
准之，不云一钵他当几升，今依义云四升耳。
然则诸部定量，虽无一指，然多以三斗、斗半为限。
但此器名应器，须依教立。
律云：量腹而食，度身而衣，取足而已。
言通增减，必准正教。
世执小钵者多，大者全希。
岂非狭局贪著数受多益之相？
既号非法，不合说净、受持。
三中。
初指定教量。
律下，别斥非法又二。
初遮妄执，前引彼所据。
业疏云：有人言：律制量腹而食，何定量也？
随得成受，未必依论。
此不标古，直尔遮之。
言下，正斥。
上句是纵，下句是夺。
世下，次斥执小钵。
号非法者，违教量故，以须如法方堪受、净故。
五、加受法。
十诵②云：大德一心念！
我某甲此钵多罗应量受，常用故。
善见云：若无人时，得独受持钵。
文准上。
僧祇云：若十日内舍故受新，十日一易。
加受中二。
前引十诵对首法。
言应量者，明合法也。
体色少滥，品量多乖，故特标之。
或可量即教量，通目三种，并须应法，方得受持。
言常用者，示受意也。
衣常披著，钵用有时，故加此语，忆持不忘。
善见下，次引心念法。
文准上者，但除初句对告之言。
僧祇下，示转易。
谓畜二钵，无人说净，故十日内互易受舍，则不犯长，文如二衣④中。
①四分，业疏一八·四：四分诸受文皆缺者，以觉明论士诵本东传，至于翻时，随出便写，贵存一部，无暇覆疏，寻复返西，此无行用，故多缺也。
余近问于阗国僧：彼既大弘四分，何以律无受日等诸受持法？
答云：此无，但脱漏也。
彼国梵本十万偈，从唐言译，则有百余卷，羯磨别本，皆备诸受。
②十诵，二一：次问：此钵多罗是汝有否？
答言：是。
我某甲，此钵多罗应量受，长用故。
湛堂云：第二第三亦如是。
又长字与今异。
③似是，简正：注文似独住比丘法者，破古也。
古云是元不说净人有长钵，更互受舍如衣法。
今注，但为无人对，故令舍故受新，即是恒常说净者。
钞批同古，彼云：十日一易者，谓是元不说净人有长钵，更互受净，故得十日一易。
济览：今记释亦同批欤。
问：无不说净，及恒常说净，二相如何？
答：案言不说净者，唯展为易受持，不行心念说净者耳。
二衣云：律中舍故受新，十日一易，应是不说净者。
记云：应是不说净者，疏云：一是长衣，一是受持，更翻受净，不得过限。
计受持者，不畏犯长，无奈净者，将是过限，故限十日中转之。
恒常说净者，但数受舍长衣，待有人对方止，未得对人之间，恒常说净，故同之。
二衣篇又云：五分：独住比丘心念说者。
具仪捉衣，心生口言：我此长衣，净施某甲，从彼取用。
得至十一日。
复如前威仪口言：我此长衣，从某甲取还。
得至十日。
复如初说：净施与某甲，从彼取用。
如是舍故受新，十日一易。
二名不知出何律，且不见古释，因叨解二名耳。
湛堂：记前解云：言独住者，不问村野，但据无人。
疏云：但界无人，即开心念。
虽有非数，岂得对首。
④如二衣，彼引五分、四分，共有舍故受新，十日一易之文，而五分于说净人释之，四分通两释也。
但今一向以说净人释之，故知非全指同，可见彼篇心念说净之科。
六、明失法诸相。
善见：虽先受持，若穿如粟米，失受持。
若以铁屑补塞已，更须受。
若偏、斜、破，并不成受。
六中，初科。
前明失受分齐。
屑，先结反。
若下，次明加法不成。
善见：若买他钵未还直，不成受。
其主虽言但受持，亦不成。
若过十日，不犯长。
若买钵度价竟，钵主熏已，报比丘知，不往取，过十日犯舍；若余人知熏竟，传向比丘说，闻语不往，无犯。
次科。
初明未度价。
主言不言，并判不成。
若买下，次辨已度价。
主报、他报，犯、不犯别。
他报不犯者，未定实故。
四分：钵盂孔罅，食入中，但洗；余不出，无犯。
准此，不漏故不失受。
三中。
初引文。
孔罅谓未穿者。
罅，呼讶反。
准下，义决。
问：但畜一钵，不加受法，过限犯舍不？
答：不犯。
由是制畜，事同三衣，但犯不受持钵罪。
若有长者，准衣说净。
四中。
前篇所明三衣不加，过日非长；今欲例同一钵，故问释之。
不受持罪，即违制吉。
七、明受用行护法。
五百问云：若一日都不用钵食，犯堕。
重病①者开不用。
若出界去，经宿不失。
五分：诸比丘钵中歠粥，苦热不可捉，听别作歠粥器。
七中。
初文，五百问二段，初明制用。
彼判犯堕，准律应吉。
若下，次明开离。
虽不失法，非无违教。
下引五分缘开不用。
歠，昌悦反，大欱也。
苦，犹患也。
①重病，正文云：问：比丘病时得离钵食否？
答：重病得，小病不得。
问：世中有碗器盛饭著钵中食，亦名用钵食否？
答：不得名。
即五百问下一问钵事品云：问：比丘以器盛饭，停著钵中，得互用钵食不？
答：不得，犯舍堕。
毗尼母：不得用粗澡豆洗钵，坏色。
当熟捣，细物筛而用之。
乃至病，亦不得用杂香澡豆洗身。
乃至乞食时，各自作钵络①盛钵自持之。
因与净人钵行乞，外道投药钵中，比丘死，便制也。
次科。
母论二节。
初明洗物，因制洗身。
乃至乞食下，次制②自持，仍示缘起。
①络，缚也，谓布以缚钵，乃袋耳，以用名体。
②次制，依钞似制自持；若依彼论，正制络囊。
文云：所以令畜络者乃至有一比丘共净人乞食，此净人捉食不用心。
外道著毒药不觉，比丘到住处食，即命终。
佛因此敕诸比丘：从今已去，各各作络囊盛钵，如是持之。
以诸因缘，听畜络也。
僧祇：若洗钵无坐处者，当偻身踞坐①，离地一搩手。
不得用灰，令色脱，当取树叶汁、无沙巨磨。
不得临岸危处。
应先洗师钵，后洗己钵。
不得持己钵中残水写师②钵中。
乃至洗讫，当踞坐，持钵囊带串臂，著膝上盛之。
乃至浣染衣者，先与师染浣。
勿以师衣裹己衣渍之。
若被缀破钵，要须食竟，解缀净洗已，晒令燥，还持绳缀，举著常处。
勿在地上。
下至无物，以水洒之安设也。
僧祇。
初示洗法。
偻，力主反，低首也。
应下，次明兼洗师钵法。
先师后己者，尊人重法，随事表心故。
串，古患反，穿也。
后明洗衣，相因而引。
渍，浸也。
若下，明用破钵法。
①踞坐，钞批：踞坐者，立曰：右脚五指及膝拄地，举脚跟，以尻坐脚上，左脚平著地上者是也。
若余记异之。
资持不受食戒云：踞坐，谓两足踞地。
会正：踞坐，即垂足坐。
简正：平足著地，方名踞坐。
经云：踞师子床，承足也。
通释：此等记释，似不合今文，疑祇律踞坐法与常途异欤。
②写师，尼钞作泻。
裹己衣，尼钞裹作共。
十诵：钵是诸佛标志，不得恶用。
新熏钵，酥著，一心三洗，是名净。
又不得日中炙令津出，吉罗。
毗尼母：不应钵内洗手。
一切处不应用，除病。
敬之如目。
五分：护钵如眼睛。
洗铁钵听去地一尺，瓦钵离地五六寸许。
宜著好处安置。
不得不拭著日中曝。
若安地上，盛宿食，暖汤洗①，盛药，并得罪。
行护中。
初科三段，杂明敬护，诫绝非用。
十诵，一心，谓专意也。
日炙津出，为损色故。
母论，一切处者，唯除②中斋，遮断余用。
目睛为比，诫令极护。
五分，初示护法。
若下，遮非。
暖汤，谓沸汤，亦损色故；或是将烧汤洗物，即非用故。
得罪，并制吉罗。
①暖汤洗，彼云：莫用暖汤，莫用香盛。
②唯除，准上五分，晨粥亦须钵，但苦热故开别器，是且开缘，非制断也。
即钞批云：准五分文，钵唯大、小二食，不得余用故。
今记何云唯除中斋？
答：且依母论耳；或纵依五分，既粥食开别器，不用亦无过故。
四分：守护此钵。
不得著瓦石落处，若倚刀杖下，若悬物下，若当道中，若石上，若果树下，或不平地；若户限内、户扉下，若绳床、木床下，除暂著；若床间、床角头，除暂著。
若立荡钵等，并不合。
不得一手捉两钵，除指隔中央；或一手捉两钵开户，除用心。
乃至足令钵破等。
僧祇①：恶心破钵、三衣、塔、像，解界，破僧房等，皆偷兰。
次科。
四分，前列十三种安处非法；不得下，次明将持非法。
僧祇六事并兰，谓坏三宝，同外道故。
今取坏钵，余皆因引。
①僧祇，彼云：破六种，得偷兰遮。
四分：不得作非钵用，一切长物不得内钵中。
若画钵中花、像、万字、己名，一切不得。
破，不得都墁①、缠钵四边。
若口，应墁两分，留一分；若星孔多，应尽墁之。
不得著地，熏坏故，应以泥浆洒地安之，若叶，若草上，若钵支。
故坏者，以白镴墁底。
不得杂沙牛屎洗。
以器盛水，渍牛屎，澄去沙用。
以外用叶，用花，若果汁洗，取令去腻。
若手执难持，作囊盛，系口，带络肩上，挟钵掖下，钵口外向。
不尔②，作函盛之。
恐相搪者，以衣、树叶隔之。
安置杙上。
五百问：不得覆钵壁上，应巾裹悬著壁上。
善见，瓦钵袋串左肩，青色。
三中。
四分六节，初制别用。
若下，次制雕刻。
万字梵体作卍，佛胸前德，人多滥用。
今或刺于衣角，是教所开。
破下，三、明补治。
墁两分者，凡钵③上下中分三分故。
不得著下，四、明安处。
熏即熏色。
言故坏者，用上四物藉之；犹故色坏，方令以镴墁其钵底。
不得杂下，五、明洗法。
牛屎西国④所贵，此方不用。
若手下，六、明带持。
口外向者，律因比丘钵口向胁，道行遇雨，脚跌倒地，隐胁成患，佛言不应尔。
搪，谓二钵相触。
五百问，明挂钵，当使巾裹，与壁相悬。
不令以口覆壁，亦恐损色。
下引善见，决前肩上不明左右。
①破不得都墁，会正：都墁，谓以铅锡补时，不可尽墁，即不分钵体。
通释：破不得下，依现行律本文字少异，五二曰：彼缠钵四边，若口，佛言：不应尔。
彼都墁缠钵，佛言：不应尔，应缠两分留一分；若有星孔多，应尽缠。
墁，涂塈也。
塈，音忌，泥饰屋也。
②不尔，律具云：苏摩钵囊中出入患破，佛言：应作函，若箱盛。
若钵相振，应以带系龙牙杙上。
③凡钵，教诫仪·二时食法第八：其钵盂外，三分之中，二分向上为净，下一分为触。
④西国，珠林七九初云：耶舍法师传云：西国土俗，以牛能耕地，出生万物，故以牛粪为净。
梵王、帝释及牛，并立神庙以祀之。
佛随俗情，故曰为净。
次听教中。
既曰众具，故杂列之。
听门物多，不可科约，故云杂列。
四分开十六枚器，谓大釜、釜盖、大盆及杓，小釜、釜盖、小盆及杓，洗瓶、瓶盖、盆及杓，水瓶、瓶盖及盆、杓。
则有二釜、四盆、二瓶、四盖、四杓。
又有铁作者出家，欲作钵，佛开作之。
须炉、椎、钳、韛囊、错、旋器，并得畜，作袋盛悬杙上。
亦开畜熏钵调度法用等。
若缝衣时须绳墨、赤土、白墡、雌黄、絣线、尺度、缕线、针、刀子，补衣等物，并开之，作袋盛之。
患针零落，作针毡及筒，安塞。
治钵须钻、鍱，并得。
兰若比丘开以火术出火，火母、火子及钻等并得。
若得七日药，应著键𨩲①、小钵、次钵、大钵中。
不作净施。
安著杙上、龙牙杙上。
不得畜皮、木钵。
出要律仪：键𨩲为助食器。
鼻奈耶：键𨩲者，浅铁钵也。
初文。
四分七段，初明众器。
枚，枝也③，今但取个数耳。
谓下，列名。
即二釜二瓶，各有四物。
则下，合数可见。
又下，次明铁作具。
韛，薄拜反，韦囊，吹风入炉。
错即是炉。
镟音旋，古作去呼，谓转轴用以裁器。
亦下，三、明熏钵物。
即熏炉熏笼等。
若下，四、明作衣具。
絣线，振墨取直也。
治下，五、明补钵具。
钻，子算反，锥也。
鍱，音叶。
兰若下，六、明火具。
火母，所钻物，如竹木等。
火子，取火物，如干艾④等。
钻即火钻，亦用竹木为之。
若下，七、明诸钵。
初因得药令置四种钵中，故知得畜。
文中通云不作净施，然大钵应量，理必须说，故注决之。
龙牙杙者，杙头双出，像龙牙故。
不得下，简非。
故知上四并据泥、铁为体者。
出下，别示键。
上文示异名，下文显体相。
①键，僧祇律音释云：键，梵语也，此云浅铁钵，今之鐼子也。
键，音虔；，音咨；鐼，音训。
百丈清规谓小钵曰鐼。
②大钵义须，简正：钞意若斗半已上，三斗已下，应量大钵，义须说净。
今律既云不作净施，应是三斗已上过量大钵，听畜用，不许说净、受持。
通释：简正记主不考律文，故云律既云不作等。
律文正除大钵，不列不作净中，今钞略摄引之，故不明了。
律三九·一二具云：长老毕陵伽婆蹉在道行，得酥、油、蜜、石蜜不敢受，诸比丘白佛。
佛言：听若以键、小钵、次钵受。
键者，入小钵；小钵者，入次钵；次钵者，入大钵。
诸比丘不知畜键、小钵、次钵当净施不，白佛，佛言：听不作净施畜。
③枚，枝也，说文：竹枝也。
徐云：人言一筒、一枚，依竹木而言之也。
④干艾，博物志：削冰令圆，举以向日，以艾承其影得火，号冰台。
四分：老病不堪步涉，听作步挽车，若辇，若乘；除牸牛、草马。
若得辇，听畜；须辇辕及皮绳，若枕、凳，并得。
应使寺民、优婆塞、沙弥担牵。
若得车，亦尔。
应除织皮绳、发绳。
二中。
初老病开作。
挽即牵也。
辇谓小车，或用畜驾，或是人荷。
牸牛、草马，皆谓雌者之异名，深防触染，故简除之。
若得下，次明他施得畜。
辕音袁，即车前两木，引而举前以驾轭。
皮绳用以束辇，枕、凳并辇上所须。
应下，明驾辇人。
简比丘故。
若下，指例。
车即大者。
应下，简非。
织皮，有花文故。
发绳，同外道故。
十诵：比丘无针，不得外行。
三中。
彼以针缀衣，无故，衣解形露，因制带行。
今用钩纽，则不须之。
此中，但明听畜耳。
五分：非行来处，若大小便及洗手脚时，听著屐。
四分亦尔。
僧祇①：畜砖瓦拟揩脚。
四中。
非行来处，即僻隐处也。
①僧祇，文云：不听用种种物揩洗脚。
脚底有垢，破得团草，若砖瓦，听用，是名揩脚物。
又三一曰：时六群比丘至阿脂罗河上洗浴，用揩石揩身，为世人所嫌。
乃至佛言：从今已后，不听用揩石揩身。
揩石者，木作，若石，若砖，如是比丘皆不听用。
若用揩石洗浴者，越毗尼。
十诵三九：听以木、砖、石为洗脚物。
伽论六：不听以洗脚畜用浮石。
十诵五一：不开以浮石揩身。
十诵：牦牛尾，拂佛塔故受。
僧祇：自今已去，听捉线拂、裂㲲、树皮等，除牦牛尾、马尾。
金银柄一切不听捉。
若白色，染坏用。
不得如淫女捉，作姿作相。
是名拂法。
五百问云：若僧中说法，高座上，不病，不得凭几。
捉麈尾，犯堕，非毛者得。
四分①：得尾拂，开畜。
不得畜织毛㲖②。
五中。
十诵，尾拂得受，非己用故。
牦牛，莫交反；多出西方，鬃尾皆赤，多用为拂。
僧祇中，初明自畜，则简畜尾。
裂㲲谓剪绢布为条。
树皮即麻苎杨树等，今多用棕榈为之。
今时后生持扇执拂，多作女态，教名淫女，岂不怀惭。
五百问中，几即几案。
麈谓鹿之大者，群鹿行时，看尾指处，即随所往；讲者持拂指授听众，故以为名。
但不得畜毛为之，故制犯罪。
四分，尾拂似听毛者，但不得长㲖者耳。
㲖，所交反。
①四分，五二。
尼钞六·三八云：此律得麈尾拂，开畜，不云得捉。
②织毛㲖，律五二云：六群作织毛㲖扇，多杀细虫，居士讥言无有惭愧，害众生命，因而制畜。
时比丘患虫、草、尘、露堕身上，听作拂。
不知云何作，佛言：以草，若树皮、叶、缕线作，若裁碎缯帛作。
时比丘得尾拂，佛言听畜。
资行有云：如团扇形作拂也，上宫太子三十五岁时，持物如是。
十诵：四人已上坐处，长床所摄。
六中。
长床即明开畜。
四分：木师出家，一切作器不应畜。
剃发人出家，不得畜剃刀。
众僧得畜剃刀、木作器。
角器听用盛油。
若得衣须浣，开畜浣器及板、剪刀。
若不解事数，听用算子，以袋盛悬杙上。
为治病①故，畜㓟刀。
若煮药铫，若铜釜、铁釜、土釜及三种瓶，煎饼鏊、铜杓、铜樽，众僧亦得。
若钵不正，作钵支。
尘坌者，作盖。
若须薪、染草、牛屎等，无人处得持之；见白衣，下著地。
寺内得自移墼石、材木等。
捣药须杵、臼、簸箕、簁、扫帚，并开。
为治眼故，得畜琉璃篦。
若灌鼻筒、烟筒②，吹火筒，若钳，若椎火把③、暖水瓶、注水筒，并洗脚者供澡槃、洗脚器，所须应与。
若得大小豆、大小麦、胡麻、粳米，应以钵器为量，不得畜升、斗、秤。
若酥油等须秤量者，听刻木作铢两，齐四五两作，准为斤数。
五分④初如四分，后与他物，虽多犹瞋少，佛令僧私畜斗、斛、升、合及秤。
七中。
文相交杂，故细节之。
初文为十，初明器具。
剃刀，隔绝本习，故不听畜，余人应得。
若得下，明衣具。
若不下，明算子。
为下，明治病众具。
㓟，符碑反，剥也。
三种瓶，即铜、铁、土也。
鏊，五到反。
若钵下，明钵具。
若须下，明担物。
染草谓可染衣者。
见白衣放下，护讥嫌故。
捣下，明药具。
簸比磨反。
簁，所宜反，或作筛。
酥灌鼻治头痛，四边流出，须筒灌之。
烟下，明食具。
烟筒引烟出舍。
火把，蒲巴反。
并下，明澡洗物。
澡槃谓灌手者。
若得下，明斗秤。
二十四铢为一两。
下引五分决上本宗。
初如四分者，谓前制两同，后开出彼。
①为治病，四三：以刀破疮著药，故用之。
又四二·一作铍刀，彼云：被蛇螫者，刀破出血，以药涂之。
②烟筒，彼云：比丘患风，医教用烟。
佛言：听用烟。
时须烟筒，佛言：听作。
准此，似烟药熏。
记言引烟出舍，似违律文。
③椎火把，彼云：彼欲聚火，作杷椎聚。
④五分，彼云：诸比丘与作人食，不量多少，虽多犹瞋，佛言：听畜斗、斛、升、合。
诸比丘与雇作人酥、油、蜜、石蜜，不称与，虽与犹瞋，佛言：听畜称。
四分：供给和尚，听用铜盘，若案、若几，所食之物，尽持置上，一时授与。
得果多压取汁饮，开畜压具。
若夜集暗，须灯器、灯炷、铁箸①、铁炷②、转轮灯树、火炉、灯笼、扫帚、扇，并得别人受。
若为护衣故，寺内听以树皮、若叶、若竹作盖。
供给盖具③，一切得畜。
为补革屣故，开畜锥。
得熟皮作革屣，须刀、裁板、刬、磨石等，并开。
若刀、锥、筋、毛、缕、皮、刬迸散，听作囊盛，若织竹作笼，若树皮笼，听以毛囊裹外，亦得趣用④十种衣作囊，不得以皮作。
若刀生坏，听以毳、劫贝、大皮等裹刀。
若发长者，开剃刀及鞘，应以劫贝等障，勿令坏。
若刃卷，手上波，石上磨，其石纳刀囊中。
刀钝者，开畜刮刀。
发散，畜盛发器。
又开镊子、剪爪刀、刮舌⑤刀、揥齿物、挑耳篦。
次科五段。
初明食饮具。
一时授与，谓先从人受，然后奉师。
若夜下，明灯具。
灯器总标，下诸物别列。
灯炷即然灯器。
铁炷持灯烬者。
转轮灯树，谓作层轮，周匝安灯，机关运转，形如树焉。
若为下，明衣盖。
为下，明补革屣物。
刬，初雁反，或作铲。
笼字上呼。
若刀下，明刀镊等物。
生坏，谓上垢也。
鞘音笑，藏刀器。
手上波，谓于掌上翻覆如波。
刮刀，削刀上垢也。
①铁箸，彼云：若油污手，听作櫡；若患櫡火烧，听作铁箸。
音释：櫡，与箸同。
简正：铁箸，挑灯杖也。
②铁炷，彼云：著患灯炷卧，听炷中央安铁柱。
③盖具，彼云：盖抖，盖子宏，盖顶，盖杵。
④趣用，彼云：十种衣中，听趣用一衣作囊。
十种衣者：一、拘舍，二、劫贝，三、钦跋罗，四、刍摩，五、刃摩，六、舍菟，七、麻衣，八、翅夷罗，九、拘摄罗，十、亲罗钵尼。
⑤刮舌，彼云：舌上多垢，听作刮舌刀。
揥齿木，作擿，彼云：食物入齿间，听作擿齿物。
挑耳篦，彼云：耳中有垢，听作挑耳篦。
供给住房比丘法中。
听与大小绳床、大小木床、枕、户排、户钩、杖、盖、扇、水瓶、洗瓶、盛水器，浴室瓶及床、刮污刀等。
一切白衣器，种作耕犁捞等不应畜，一切宝物作诸器并不得。
若道行恐蛇蝎诸虫者，当执锡杖摇，若筒盛碎石，若破竹作声。
不得执空中杖，若畜如法治。
若僧集①，患热，听作大扇，若作转关扇车，令沙弥推之。
若作饼，作豆麨，须麨敛、量麨器、盛盐敛、苦酒瓶、木欓、木卮、匕杓、碗等皆开。
若食饮多，不节成患者，开作浴室。
若住房内臭，以香泥乃至四角悬香。
三中八段。
初明房舍物。
浴下，洗浴具。
一切下，遮诸俗物。
犁，耕田器。
捞②，治田具，今俗呼为杷。
若下，明执杖。
锡杖者③，据律，本为警虫兽；准锡杖经，乃持乞食振之使闻。
所出不同，不在和会。
名义、制度，广如彼经。
破竹作声，俗谓散杖是也。
空中杖，如竹苇等。
律因外道投刃于中，白王以诬比丘，佛因制断。
若僧下，明扇。
转关谓作轮旋转，绕轮插扇以鼓风也。
若作下，明作食具。
律本并作敛，准字书合作奁，或作籢，平底器也。
敛字本是上呼，窃疑律本脱竹头耳。
欓音傥，即短桶也。
卮合作巵，音支，谓酒器也。
匕，匙也。
若食下，明浴室。
若住下，明香严房室。
①若僧集，彼云：夜集时，说戒时。
②捞，批云：应师云：编棘为之，用平土块。
山东名捞，关中名磨。
③锡杖者，名义曰：锡杖，由振时作锡锡声故。
十诵亦曰声杖。
锡杖经云：又名智杖、德杖，彰智行功德故，圣人之幖帜，贤士之明记，道法之幢。
根本杂事云：比丘乞食，佛听作锡杖。
而不解，佛言：杖头安镮如盏口，安小镮子，摇动作声，而为警觉。
动可三，无人闻时，须行去。
义净云：锡杖，都有三分，上分是锡，中木，下或牙角也。
若二股六镮，是迦叶佛制。
若四股十二镮，是释迦佛制。
增一云：告诸四众：造浴室五功德，除风，差病，去尘垢，身轻便，得肥白。
比丘当方便造立。
十诵：边屏处安浴室，所须者办之。
僧祇①：浴时不病②，令人揩者，越；五众自揩亦越，互揩亦越。
毗尼母：浴室中，上座应为浴僧说洗因缘。
不为严身净洁故；但令除身中风冷，得安隐行道；当为③厌患身法；调伏心法，应生慈心；为令得少欲知足故。
如是一一事，并有上座说法仪式，随事诫敕，不复具之。
第八中。
初引增一，劝造立。
十诵下，明安处。
僧祇，明揩洗。
自相揩者，谓本众各相揩也。
母论，明说法。
净因缘是通标。
不为等者，正示。
初教离过。
当下，教观行。
上句观身，即不净九想等。
下二句观心，调伏是止恶，生慈即修善。
为下，示说意。
如是下，指广。
一一事谓大小食一切众集等。
①僧祇，三九，尼单提法中，出彼正制。
尼云：若比丘尼不病，使比丘尼、式叉尼、沙弥尼及俗人妇女揩摩洗浴者，波逸提。
乃至式叉磨尼、沙弥尼亦尔。
彼中文云：若比丘不病，令比丘揩摩者，越毗尼。
通释：准之，若不病人，纵不头陀人，不开使比丘揩，亦不论露形不露形。
然彼杂诵法中，言当使一人揩者，使下众及俗人耳。
②浴时不病，问：不病人不开他揩耶？
答：准资行西大寺义，亦通他揩。
僧祇三一下·六：六群比丘至河浴，用石揩身，世人讥嫌。
佛言：当使一人揩；若无人者，当自揩。
钞二四·三八半月浴戒引十诵云：若头陀不用他揩，编绳自揩身者善。
准之，今云不病等者，约头陀人耳。
若不头陀人，不病可亦开之。
次招提寺义不开之，今不病者，非头陀人，无明文故。
若头陀人，有病亦不开乎。
今文及教诫仪等，通不开他揩故云云。
通释：律·房舍犍度云：彼露形为露形者揩身，佛言不应尔；彼露形者为不露形者揩身，佛言不应尔；彼不露形者畏慎，疑不敢与露形者揩身，佛言听。
律文夺三十五事中，不受他揩摩云云。
准之，本律中非被罚人，可开他揩，但制能揩为露形耳。
若依十诵，能所俱不开露形，彼三九·七：时六群露身揩，佛言：不得露身揩。
犯者，吉。
彼揩露身者，佛言：不听揩露身者。
犯者，吉。
有二比丘俱露身相揩，佛言：若露身相揩，俱吉。
③当为，文颇省略，本文云当为说厌患身法，复为说调伏心法，当生慈心等，如文。
通释：若依本文科分，厌下二句是所说观行。
应下，属能说人。
应生慈心，说者本轨，大慈悲为室故。
为令下，正显说意。
毗尼母：听畜刀子六种：一、用割皮，剪甲，破疮，裁衣，割衣上毛缕，六、用净果。
乃至食时种种须故。
五分：听畜拔鼻毛镊。
第九可解。
大论①：供给坐禅法，禅杖、禅毱、禅镇、骨人、禅经、好师、好照②、衣服等。
十中。
大论即智论。
禅杖，竹苇为之，长八肘，下座手执巡行，有睡者，点起付之，复有睡者，转付亦尔。
禅毱，如毛毱，遥掷以警睡者。
禅镇，如笏，坐禅时镇顶，须作孔施纽串耳上，睡时即堕地。
佛言：一堕听舒一足，二堕舒二足，三堕应起经行。
骨人，即今枯骨图，假彼色相以助禅法。
好师，凡欲坐禅，必先求师以决疑事；须通大小乘三学，解行兼备，善识时宜之者，故云好也。
好照，有说：坐禅处③多悬明镜以助心行，或取明莹现像，或取光影交射。
衣服，谓触净换易故。
①大论，卷九一。
②好照，钞批：好师者，立谓教坐禅师匠也。
好照者，立谓有好师能教得理解观照，知如实法相。
若有异见，则是外道也。
简正：好师好照者，自能入其正观，物我一如，名好师。
好教照弟子，名好照也。
③坐禅处，济钞：凡世中禅处等悬镜，或为觉知魔鬼等变化相。
又有云：记文上句取明莹现像者，由此令行人知诸法如幻即空，非有非空之理，或觉唯识转变之理。
次句光影交射者，开帝网重重，事事无碍，法界之观智方便也。
毗尼母：比丘止得畜三衣、钵、坐具、针线、囊、瓶、盆等是。
不合畜者：女人、金银、一切宝物、一切斗战具、盛酒器等。
生人嫌疑故。
十一中。
初列如法。
不下，简非法物。
五分：画床不合坐。
凡所用盆瓦器物脚，不得作人畜脚相。
诸有器皿，各储备一，拟后破失。
十二。
初制离非。
人畜脚者，似今床器作兽面豹脚之类。
诸下，开备拟。
皿即器之总名。
四分：若染时，须釜、铜盆、器、镬、斧、绳、签，并得。
若水井①池水、栏楯一切供给。
天雨患湿，上安屋。
露地有薪，作屋覆之。
十三。
初明染衣具。
签，七帘反，钉橛用绞衣也。
若下，护井。
露下，覆薪。
①水井，律各出别缘，非写倒。
增一①，作房施僧，名招提僧施。
四分：檀越为比丘作堂，如王②住殿，一切所须并开受。
诸比丘欲作房，佛令随作房法一切听与。
律文事事具出，略不明也。
若分得破房，修理不具，不肯取，佛令随力多少应治，一切所须供给。
第十四，初科。
前明受他施。
招提通四方僧受用。
诸下，次明开自造。
但须应量，如二房中。
律下，指广。
即房舍犍度中，彼明作房法。
若作③隔障、房前障，作内房，作户壁、半壁、大床、小床，须板、地敷、四边出舍杂物，一一白佛，佛并言听，故云事事等。
若下，明修治。
①增一，三·二，四分五·三。
增一：安造房室与招提僧，所谓小陀罗婆摩罗比丘是也。
②如王，律五·三时王瓶沙，闻世尊听众僧作房舍，欲于迦兰陀竹园为僧作楼阁舍，佛言听作等。
③若作，律云：时有比丘有小沙弥，欲房中安隔障，时有比丘欲开房前曲障巷，欲作房内休息处，佛言并听作。
须户，须壁，须半壁，须大床，须小床，须板，须地敷，一一佛言听作。
十诵：佛自执木作具治寺门，僧得畜一切作具。
僧坊坏，得持一房卖，治一房。
亦得用敷具卖治之。
僧坊上座、私房上座，每有破坏杂事，先自手作。
迦叶①数数蹋泥泥僧房。
比丘得自造舍上木。
次科五节。
初明佛自执作。
佛在阿罗毗国，见寺门楣损，乃自修之。
僧下，明作具。
僧坊下，回易修治。
次僧坊下，制上座自作以励余人。
犹恐自恃，仍引迦叶为况。
多论云：舍利弗经营祇桓精舍，目连经营五百精舍。
彼论：问曰：诸弟子所作已办，何故方复栖栖②，有所经营，作诸福业？
答：一、为报恩故；二、为长养佛法故；三、为灭凡劣众生作小福业，自贡高故；四、为将来弟子折伏骄豪心故；五、为发起将来众生福业故。
比丘下，开道众役务。
上字上呼。
①迦叶，钞批中，瓶沙王诣竹园观看，因问迦叶，比丘答：今在耆阇崛踏泥。
王即往见，问言：大德！
何故自作？
答言：大王，谁当为我作？
王言：我当与作人。
语已便还。
后时又到，问答如前，迦叶言：大王数作此语，而不见与。
时王惭愧，问大臣：我先有此语耶？
答言：实有。
时人捕得五百群贼，送王令杀，王问贼言：汝能供给善人否？
答言：能。
恐其偷夺诸比丘物，多给田宅，去竹园不远，立净人聚落。
②栖栖，圣哲之治，栖栖遑遑，栖遑，不安之意也。
论语•宪问：丘何为是栖栖者与？
朱注：栖栖，依依也。
僧祇：比丘作房，欲自泥壁，五彩画之，并得。
唯除男女和合像，余山林人马并得。
三中。
僧祇，开画壁。
男女和合，即作淫像。
四分亦①不得用，不应文绣装校，听用余杂色禽兽文者。
阿难得别房，开受。
若僧地中作私房，有客来应起；不起，还僧地。
若营屋者，不得卒成，以不坚牢。
若作大重阁堂，听十二年经营，余者随大小量宜。
若营事比丘作房成，庄严香熏，所须具足者，与房住。
九十日一移。
不得②更受余房。
若有俗人能治破房者，白二③与之。
四分。
初明严饰。
亦不得用，同上除男女合像。
阿难下，明受房。
若下，明僧地造房。
由地属僧，理须让客；占据不起，夺地还僧。
若营下，明须坚固。
十二年者，极一纪④故。
若营事下，明赏经营人。
九十日者，取一安居期故。
若有下，明治故房。
律中比丘自力不构，俗人相兼；由同俗治，必须和众，故制羯磨与之。
①四分亦，文云：六群以男女形像文饰庄校堂屋。
佛言：不应尔。
②不得，此不许一时受多房也，非谓后时不得受余房。
律五一·一具云：彼经营人，一切时春夏冬受僧常营事房。
佛言：不应尔，听夏三月竟，随上座分。
时有比丘通经营僧伽蓝，便处处取房分。
佛言：不应尔。
应九十日取一处住。
③白二，钞批：律中有两个白二：一则与僧治房，一则与俗人治也。
通释：与一比丘料理白二，出律五；与居士修治白二，出五一·三纸。
④一纪，字汇：十二年为一纪，取岁星一周天之义。
五分：诸房上皆题某甲檀越房。
五分。
题名者，别标为记故。
十诵：若以房施僧，转施尼者，是非法施、非法受、非法用。
若施尼转与僧亦尔。
若房舍、卧具有檀越者，但得看视，不得夺一与一。
治坏房者，六年①与住；作新房者，十二年住。
十诵。
初明僧尼互施。
非法施是比丘过，不合与尼故。
非法②受者，僧尼共有是过。
非法用是尼过，或可非法受用并属尼。
若房下，诫主者自任。
夺一与一，约人为言，此谓檀越既存，止可随人看守；不可偏情，将同己物，辄生与夺，护施心故。
治下，明赏功。
作新③同前，修旧减半，功多少故。
①六年，钞批：此是十诵律文，若准祇文稍异。
营事比丘作房，应与五年住。
当来僧中互跪乞法，僧作白四羯磨与五年住也。
②非法，问：尼过可知，僧过如何？
答：初俗为僧施，而僧意欲与尼，而先自受，是僧非法受。
或先纵如法受，后转与尼，则其时还转非法受也。
③作新，济钞云：指上十二年经营之文欤。
而今十诵文，何指同上四分乎？
但指上极一纪之边耳。
四分与住，不过九十日故。
通释：准次科，记随经营年数，亦与赏住。
彼作新房，既经十二年，故赏功还与十二年住，六年亦尔。
今且指经营边，故云作新同前欤。
僧祇：先是僧房破坏，更易户向，二三年随功夫多少，羯磨与住。
若空房不任住治事者，应与一时住。
若床几、枕褥垢腻破，更染浣补治者，亦一时住。
僧祇。
初明治破房。
随工多少者，谓二年修治，得二年住；三年得三年住。
若下，次治空房。
谓非破坏，但阙受用者。
若下，三、明治受用。
谓有什物，但故旧耳。
一时同上九十日。
对施兴治篇第二十释对施篇。
对即能受之人，通于五众；施谓所受之物，总彼四事。
兴治即能观之智，三毒是所治之过。
然出家闲旷，不治田蚕；四事资缘，率由信施。
且身衣口食，无时不须。
必能随事对治，则出生世善；厥或恣情贪染，则坠陷冥途。
寻此一门，极为心要。
自非负卓拔之识，标出离之怀，则对面①千山，咫②尺万里也。
①对面，拾得诗云：有偈有千万，卒急述应难，若要相知者，但入天台山。
岩中深处坐，说理及谈玄，共我不相见，对面似千山。
②咫，音止，八寸曰咫。
剪灯新话注曰：周尺也。
夫福出净田，道起少欲①。
为福之家，唯重唯多；受施之者，唯少唯节。
多供无厌，是为福之法；少受限量，信行者之仪。
律云：檀越虽施无厌，而受者应知足也。
叙意中，初文四节。
上二句双标福道之本。
福是善业，必从胜境而生，故云出净田也。
田有三种，三宝为敬田，父母为恩田，贫病为悲田。
田名虽通，今明对施，别指僧宝。
道体清静，少欲顺道，为道之始，故云起少欲也，即四依、十二头陀等行也。
为下，次别示。
初明上句。
由田净故，发彼施心，故云唯重唯多也。
受下，释次句。
重与节约心，多少据物。
多供下，三、明合法。
律下，四、引证。
①少欲，涅槃云：于未得之财不生贪，名少欲。
但出家之士，形参圣服。
有待之形，假资方立。
施时不取，后须难得。
若善应于法，则能所无瑕；必于事莫准，使规成何寄。
如能善省时资，令有力①无事者，可谓道缘义立，行从此生。
次科中。
初二句示异俗。
意明受施不可无法。
袈裟是三乘标志，故云圣服。
有下，次明受施。
若下，三、明合教。
施者无吝，受者不贪，故云能所无瑕。
莫，无也。
规绳即喻法律，成字音误，规是圆规，绳即绳墨。
法律不行，随处覆灭，故云何寄。
如下，结劝。
善省即兴治，时资即四事。
有力谓身安，无事谓少欲。
资成道行，故名道缘。
若但养身，则是苦因耳。
①有力，此语出律五三·一八，彼曰：食知止足，亦不贪味以养其身，而不贡高骄慢。
取自支身，令无苦患，得修净行。
故苦消灭，新苦不生，无有增减，有力无事，令身安乐。
准之，有力无事，谓无事安稳，更无所恼耳。
何者？
贪心出于情著，无染良由自节。
纵心则非味起迷，约志则美膳生厌。
所以善恶发于中怀，升沈寄乎方寸。
是故为行人者，无宜轻纵，不思时缘，任事生滞，都无俭约。
脱漏深网，岂不悲哉！
三中。
初二字征上顺违。
贪下，示其心行，上二句明贪厌由心。
著故生贪，节则无染。
下二句显本非前境。
此明心之迷厌，不由食之美恶。
如智论云：一老母卖白髓饼，有婆罗门，贪著饱食。
后无色味，因即问之。
老母曰：我家夫人隐处生痈，以面、酥、甘草傅之，痈熟脓出，和合作饼，是以饼好。
今夫人痈差，是以饼无色味。
婆罗门闻已呕之。
纵心谓贪著。
约志即对治。
所下二句，结示因果。
善恶是因，升沉约果。
中怀方寸，并目于心，谓心在①身中，四方一寸。
是下，诫励。
时缘即供事。
深网，或约罪科，或喻苦趣。
①心在，大部补注云：俗书说，人心脏唯方一寸。
然渴爱难满，如海吞流。
若裁之以法，众患俱息。
既能形服异世，标怀远大，何得于事，容斯秽迹！
但九流子俗尚鄙耻衣食，况三宝圣种，而滞于发足，方坠泥涂，一何可叹！
四中。
初喻贪毒猛盛。
若下，明法能禁制。
既下，明形心相反。
但下，举俗以况。
九流①者：一、儒流；二、道流；三、阴阳流③；四、法流④；五、名流⑤；六、墨流；七、纵横流；八、杂流；九、农流。
俗中文典，无出九类。
此明世论尚尔，道不当然？
故业疏引论语云：士不耻恶衣恶食。
若耻，不足与议也！
刘子⑦云食足充虚接气，衣足障形御寒等。
子俗写倒。
发足，谓入道之始。
方，犹反也。
泥涂喻恶道。
①九流，尔雅一·二，补注一二，名义五出之。
②守弱，商容张口问老子曰：吾舌存乎？
曰：存。
曰：吾齿存乎？
曰：亡。
曰：知之乎？
老子云：非刚止而弱存乎？
商容曰：噫！
天下事尽矣。
③阴阳流，书·尧典，集注一·三曰：乃命义和钦，若昊天历象，日月星辰，敬授人时。
注：若，顺也。
历，所以纪数之书。
象，所以观天之器。
人时，谓耕获之候。
④法流，简正云：明赏罚等法也。
⑤名流，谓官途奉行。
简正云：正万物之名也。
此不限官途欤。
⑥专对，子路篇：子曰：诵诗三百，授之以政，不达；使于四方，不能专对。
虽多，亦奚以为。
注：专，独也。
韩氏藻林云：专对，谓见问即对，无所疑虑也。
⑦刘子，济缘一七·二二：刘子即刘昼也。
著书二卷，五十五篇。
穷悴无由自达，乃负其书，候沈约于车前献之。
约览而异之，遂呼登车定交，时人号此书为刘子。
今引防欲篇，彼云：明者刳情以遣累，约欲以守贞。
方接食足等语。
今略述由渐，下引诚文，使怀道之士，详而敛迹焉。
五中。
上句结前。
次句生下。
使下，彰意。
敛谓收摄，迹谓粗相。
就中分五：初、明受施之人；二、明厌治方便；三、明立观有教；四、明作观方法；五、明随治杂相。
标分中。
初是简人。
次三立法，二中①：二是方便，三明所出，四即正观。
自余杂法，总摄后科。
①二中，对初简人，总指次三，云二中也。
初中。
善见①云：比丘受用施物有四种：一者，盗用，若比丘破戒受施，名为盗用；二、负债用者，受施之时，必须作念，不作得罪，负人信施；三、亲友用，谓七学人②受供；四、主用，阿罗汉。
初科。
善见四用，约事比显。
前二凡夫，持、破分之，初唯薄地，二通内外两凡。
后二圣人，学、无学异。
言盗用者，无德辄受，同劫掠故。
言负债者，必偿他故。
言得罪者，违制教故。
负信施者，酬业报故。
亲友用者，分属己故。
言主用者，得自在故。
①善见，一五·一：问：云何盗用？
答曰：若比丘无戒，依僧次受施。
云何负债用？
若比丘受人饮食、衣服，应先作念，若不先作念而受衣、食，是名负债用。
若聪明智慧，信心出家比丘，至受食时，口口作念；若钝根，先作一念。
若不为障寒障热而用衣，若不为饥渴疾病而受饮食汤药，亦名负债用。
若受饮食衣服不作念，突吉罗。
云何亲友用？
七学人受用施物，如子受父物无异。
云何主用？
真人罗汉受用施物。
彼文无戒，今作破戒也。
②七学人，济缘曰：三果、四向为七学。
初二凡夫，三、四圣人，乃至四果乃堪信施。
学者闻此能无虑乎！
毗尼母云：受人信施，不如法用，放逸其心，废修道业，入三涂中，受重苦故。
若不受苦报者，食他信施食，即破腹出，衣即离身。
若知前人无业而施与者，能施、所施，二俱为施所堕。
母论，前明受施，后辨能施。
前文又二。
初示结业。
不如法者，或无厌治，或将非用。
入下，次明感报：上句是生报；若下，即现报。
今时作恶受施，不见此相者，由有生报故也。
或可现缠恶疾，有同腹破；遭刑反俗，即衣离身。
能施中，无业谓无行业，知秽故施，心不清净，亦获苦报，故二俱堕①。
①二俱堕，问：所施堕可知矣，何故能施堕耶？
答：知秽，心亲爱故施，心不净故，又增彼恶故；平等清净心故施，可无罪有德。
即畜宝戒记引十轮云：乃至畜妻挟子，恭敬如舍利弗。
智论明能施清净，受者不净，如是四句。
若出家人无戒，无慧，食于信施，入铜橛地狱，受铁丸、铁浆二苦。
智论，初通简能所。
四句中，但出初句，谓施心无厌，受者贪染。
第二句反上，三俱净，四俱不净。
四中唯俱净者名施，余三非施。
若下，别示所施。
无戒是德薄，无慧即愚暗。
铜橛即地狱别名。
四分：乃至犯突吉罗以上罪，无故受他利养，及持戒比丘礼敬，并不合受。
四分，即疑恼戒不犯文。
彼云①犯波罗夷，乃至恶说，故云吉已上也。
恐妄受利，开语令知，如法忏悔。
用斯自检，宁复有人堪受施者？
若但养身，此何足议；苟能反己，岂不怀惭？
上引诸文，并约戒净；复须临境起治，方堪应供。
必非此二，俱为苦因。
佛语无虚，固当信奉。
①彼云，文云：若实犯波罗夷，乃至恶说，恐后悔恨受利养，受持戒比丘礼敬，欲令如法忏悔，语知犯六聚者。
二、明厌治方便。
如大集中：云何比丘观所著衣作不乐想？
若缝衣、见衣、触衣、著衣、脱衣，观如是时，如血涂皮，烂臭可恶，虫所住处；如是观时，于衣贪心即时除灭。
云何修习食不乐想？
若有比丘执持钵时，如血涂髑髅，烂臭可恶，虫所住处；若得食时，应观是食如死尸虫；若见麨时，如末骨想；得饭浆时，作粪汁想；得诸饼时，作人皮想；所执锡杖，作人骨想；得乳酪时，作脓血污想；若得菜茹，作发毛想；得种种浆，作血想。
是名于食生不乐想。
云何于房舍生不乐想？
若入房时，念如地狱受诸苦恼。
如是房舍，即是和合，所有材木即是人骨，土是人肉，乃至一切床榻、被褥，亦复如是。
作是观时，即名世间不可乐想。
若能观察如是想者，是人即得如实法①也。
二中。
大集，观察四事。
文无汤药，隐在食中。
或可食含四药，离开房褥。
次列如文。
此谓以智转境，还伏狂情。
锡杖乃乞食之具，故列食中。
茹亦菜也。
房中言和合者，谓土、木等所成故。
乃下，即卧具也。
作下，总结上段示名。
不可乐者，即远离行，是解脱因。
若下，叹人。
如实法者，了达贪著是虚妄故，远离虚妄，见净心故。
又解：贪心无我，性本空故；复知如幻，相亦空故；复知无境，唯一识故。
由此观察，出离圣行，是真实法。
①如实法，记有四释。
初一常途，遣迷开悟释，谓文中，了达虚妄是遣迷，见净心是开实，净心即本觉真理。
又解下，三释如次，性、相、唯识三观也。
天台判方等部为四教通含教，今大集亦含三观，故例准作三释耳。
四分：宁以热铁为衣，烧烂身尽，不著信心男女衣服。
宁在铁床烧身焦烂，不受信心好床卧具；宁受铁屋中住烧身，不受房舍在中止宿；宁吞热铁钩烧烂五藏，从下而出，不受信心饮食；宁以热戟刺脚，不受信心接足作礼；宁以热斧自斩其身，不受信心手扪摸其身。
何以故？
不以此因堕三恶道。
若非沙门，非净行，自言是沙门、净行；破戒行恶，都无持戒威仪，邪见覆处作罪；内空腐烂，外现完净；食人施故，以不消信施，堕三恶道，长夜受苦。
是故当持净戒受人信施，一切所须能令施主得大果报，所为出家作沙门，亦得成就。
四分中。
初举现苦比校。
文列六事，即四事外，更加礼敬、供给。
律中①，佛先举问诸比丘云：汝谓宁以热铁为衣，烧烂身尽；汝宁著信心男女衣服耶？
比丘答云：宁著信心男女衣。
佛呵言：汝痴人！
宁以热铁为衣烧烂身尽。
何以故？
不因此堕三恶道故。
余五皆尔。
今文束略，故前别列事条，后总示所以。
若下，明非法妄受因果之相。
心无实德，故云内空；身作威容，故云外现。
是下，劝修，初三句劝如法受用，下四句明自他获益。
①律中，律具云：尔时，世尊在拘萨罗国，与千二百五十比丘俱，人间游行，于中道见有大火聚炽然。
见已即下道，在一树下敷座而坐，告诸比丘：汝等见彼大火聚炽然否？
若使有人捉彼火扪摸呜之，即烧其皮肉筋骨消尽。
若复有人，捉刹利女、婆罗门女、首陀罗女扪摸呜之，如是二事，何者为善？
诸比丘白佛：大德！
若捉彼刹利女等扪摸呜之，是事为善。
何以故？
若捉火即烧烂皮肉筋骨消尽，得大苦痛，不可堪耐。
佛告诸比丘：我今告汝，宁捉此火扪摸呜之，烧其皮肉筋骨消尽，此事为善。
何以故？
不以此因堕三恶道。
若非沙门，自言沙门；非净行，自言是净行；破戒行恶，都无持戒威仪；邪见覆处作罪；内实腐烂，外现完净：食人信施，以不消信施故，堕三恶道，长夜受苦。
是故应当持净戒，食人信施，饮食、衣服、卧具、医药，一切所须，能令施主得大果报，所为出家作沙门，亦得成就。
余相中佛之举问，比丘对答，及后诫告，一一准例说焉。
上来约比丘自扪摩，今抄略之。
今但明受施，故六中扪摸是受他作，律通善男女说。
若明恶报，如僧护中广述五十六事。
涅槃、阿含等大小乘经论，并种种厌观云云。
指诸文中。
上指果报。
彼明僧护比丘游海边，见诸鬼受苦五十六条，其间多是迦叶佛时，比丘妄受信施，非用僧物，故受斯报。
经有一卷，自可寻之。
下指治法，遍在诸文，大略同上，故不繁引。
三、明立观有教者。
三中。
欲明观法，经论通诫，意使奉信，不可暂忘，故云立观有教。
智论云：若不观食法，嗜美心坚著，堕不净虫中，烊铜灌口，啖烧铁丸。
智论。
上明结业，下示来报。
虫是①别报，烊铜等是总报。
①虫是，依目连问经，以六聚罪配六地狱，故地狱为总报，畜等为别报。
即资持云：破戒堕狱，畜是别报。
又篇聚记云：总报谓地狱总受，别报谓余趣别受。
又钞批六末云：地狱名总报，余道为别报。
然论藏所谈，感第八识总体，名总报；其上感好、丑、贫、富等，号别报也。
今记主亦存此义。
济缘三下云：总谓牵生业，别则庄严业。
今释且依目连经耳。
今文校论藏，畜趣是总，不净虫是别。
又烊铜、铁丸，地狱别报。
十诵云：每食时，应生厌心，为存身命故。
十诵为存命者，即遗教云趣得支身，以除饥渴，无他意也。
摩得伽①云若得食时，当观从仓中出地中，以粪屎和合，种子得生，还养粪身云云。
伽论。
仓中出地中，谓取种子散田内也。
粪屎和合，谓壅田也。
①摩得伽，卷六。
毗尼母云：若利根比丘得食时，口口作念；得衣时，著著作念；若入房时，入入作念。
若钝根者，初得衣食房舍，总作一念。
母论。
利根谓摄心成熟者，故能随事观察，不容遗忘。
钝根反此，非力分故。
今多食前作观，但从钝法，不妨智士自通始终。
佛藏云：从聚落中乞食得已，从聚而出，往至水边可修道处，置食一面，结加趺坐。
当观其食种种可恶，及观自身极是恶器。
广如彼说。
佛藏中。
先引事仪，正取观食。
四、明观法。
然衣、食、房、药四事供养，能施舍悭，受施除贪，此则能所俱净，生福广利。
若彼此随情，纵逸任性者，则俱堕负，圣贤同非。
故涅槃①云或令施主果报减少，或复无报等。
第四门，通明中。
初标四事。
能下，示如、非。
上明如法之益，若下，示非法之损。
非犹责也。
下引涅槃证上同非。
减少谓获福不多，无报谓都无所获。
①涅槃，北本二三·二。
虽利养等同，发有稀、数。
食为大患，时须进口。
过兴既数，整法亦难。
若不策其心府、改其节操者，多陷迷醉矣。
夫沙门之异俗，由立行有坚贞；同鄙世之昏闷，余行亦可知矣。
故成①论云：现见在臭屎中生，不在磐石中者，由贪味香故也。
次科。
初二句蹑前起后。
言等同者，谓上四事并资身故。
房、衣及药三事用稀，食用则数。
发谓对境起心。
食下，正明食过，初叙过。
整，犹理也。
而言难者，或约今文立法，或是对境策修，二意并通。
若下，重劝，初正劝。
夫下，彰非。
故下，引示。
策心府者，不使纵怠也。
改节操者，革其旧习也。
虫之托生，多依秽处；磐石净处，少见生者。
此约报处以显宿因。
①故成，简正：彼论明受生者，随贪爱心生。
所以得知，现见众生多生厕中，不生磐石等，当知贪著香味等，于中生也。
问：地狱中既无贪，应不合生？
答：众生以痴力故，颠倒心生，命将终时，遥见地狱，谓是华池，以贪著故生其中。
如经说：若人渴死，生水虫之中；若冻死，生热地狱；若热死，生寒冰地狱；若贪淫欲，生鸟雀中；食欲者，生屎虫中也。
今故约食时立观，以开心道。
略作五门，明了①论如此分之。
正列中，初科。
上句标简，次句显意。
道即路也。
略下，示法所出。
欲明观法，先知大纲。
五即所观之境，观即能思之心。
境事是别，略列五种，心观该通，无非厌治，以通贯别，能所合称，故云五观。
然心随境起，境立心明，故今论观但分前境。
境虽有五，总束为三：初即观食，二是观身，三并观心②。
从疏至亲，观法次第。
凡临供施，历观此五，妄情暂伏，可用进口。
不然纵毒，即是秽因，殃坠三涂，终因一食，可不慎哉！
①明了，简正：明了论但明后三观，故论疏云：出家人受食竟，欲食时，要先观食，后方得啖。
观有三种：一、应离观；二、正事观；三、正事功德观。
余二，论但有义，钞引智、母二论明之。
②三并观心，三即离过心，四即对治心，五即出离心。
初、计功多少，量他来处。
初观食境，有二。
二句分之。
计量二字，即观智也。
智论云：思惟此食：垦植耘除，收获蹂治，舂磨淘沙，炊煮乃成，用功甚多。
计一钵之食，作夫流汗，集合量之，食少汗多，须臾变恶。
我若贪心，当堕地狱啖烧铁丸；从地狱出，作诸畜生，偿其宿债，或作猪狗，常啖粪除。
故于食中应生厌想。
智论但明计功一境。
初句标能观心。
垦下，列所观境又三，初观功力。
垦，耕也。
植，种也。
耘除谓去秽草。
收获即刈禾。
获音镬。
蹂治即践谷，蹂音柔①，或上呼。
须下，次观变秽。
才入生藏，食即酸臭；次入熟藏，即成屎尿。
我下，三、观来报。
故下，论家结劝。
①音柔，平呼则而由切，音柔，往来蹂践。
上声，忍九切，义同。
僧祇云：告诸比丘：计此一粒米，用百功乃成。
夺其妻子之分，求福故施。
云何①弃之！
僧祇具明二境。
初句总告。
计下，示观。
上二句观功力。
文举一粒，以少况多。
次二句观来处。
末句斥损费。
①云何，会正：云何弃之，此引僧祇遗落食戒文，故有此言。
钞批：案祇遗落饭食中，俗人诃讥云：尊者！
汝谓此食是无子钱作耶？
我夺妻子分，为福德故布施，计一粒当百功乃成，何故弃地？
此坏败人，有何道法？
通释：僧祇遗落食，即四分把散饭耳。
祇文云：六群比丘落饭食，半入口中，半堕地，为世人所讥：云何沙门释子，如放逸人落饭食？
已下如钞批所引。
二、自忖①己身德行。
二中。
标云忖者，亦即观智。
此谓量己所修行业，即此行业是所观境。
①二、自忖，业疏一九·六于第二中明观：盗用，负债用，子物用，己物用。
不观而食，破戒受施，如初人也；持戒第二；七学人如第三；至无学果，方如己物。
毗尼母云：若不坐禅、诵经，不营佛法僧事，受人信施，为施所堕。
若无三业，知故而施，俱为施堕。
比丘强饱食施主食，骄慢意，或自食己食，强饱过分，为施所堕，以其食亦从施主得故。
何以故？
佛长夜①中常叹最后限食。
施持戒者，能受能消。
施持戒果报大，破戒果报少。
足食已，更强食者，不加色力，但增其患。
故不应无度食。
母论具明能、所二人，意彰所施无德，不堪受故。
初简德业，具列三种：禅诵是自行，营事即利他。
三业即上三种。
比丘下，诫节量又三。
初、约后报劝。
文明己食亦堕，意显比丘无己食故。
何下，征示制节之意，宜须遵奉。
施下，次、约破毁劝。
言能受能消，反明破戒俱不能故。
果报少者，据有为言，或复无也。
注中初句结上；后句指前，即第二门四分文也。
足下，三、约生患劝。
①长夜，梵网古迹记下通目现、未云云。
三、防心离过。
三中。
防是能观，心即所观。
此为观法之本，前后四观止为防心，故处乎中以统前后。
明了论疏云：律中说出家人受食，先须观食，后方得啖。
凡食有三种。
上食起贪，应离四事：一、喜①乐过，贪著香味，身心安乐，纵情取适故；二、离食醉过，食竟身心力强，不计于他故；三、离求好颜色过，食毕乐于光悦胜常，不须此心；四、离求庄严身过，食者乐得充满肥圆故。
二者，下食便生嫌瞋，多堕饿鬼，永不见食。
三者，中食不分心眼，多起痴舍，死堕畜生中，作诸啖粪乐粪等虫。
初贪重故，并入地狱。
且略如此。
反此三毒，成三善根，生三善道。
谓无贪故生诸天中，下二可知。
引示中。
初总标。
出家人者，通收五众。
上下，别示：初示过相；反下，后明离过。
初中，三不善心，如文次列。
贪中四过：初是贪纵，二即贡慢，三谓著欲，四即愚痴。
三取容貌光泽，四约肌体壮健，不相滥也。
适即悦也。
醉谓昏迷。
计犹有也。
膳亦食之通名。
凡于中食，眼不谛视，心不坚著，故云不分。
痴属舍受，故云痴舍。
初下，由前上食未明果相，故此示之。
末句显略。
次离过中，初标示。
三善是因，三道是果。
谓下，配释。
文略下二，应云：下食不瞋，生人；中食不痴，生修罗。
①一喜，一本一下有离字。
四、正事良药观分二①。
为除故病：饥渴不治，交废道业。
不生新病：食饮减约，宿食消灭。
又以二事为譬：如油膏车，但得转载，焉问油之美恶；欲度险道，有子②既死，饥穷饿急，便食子肉，必无贪味。
四中。
初总标。
正者，简无他意。
事，犹用也。
正欲事同服药，为疗形苦耳。
为下，别释，初对二病。
故病谓常有故，亦名主病，以常存故。
次二譬中，初如下引。
膏③字去呼。
次出涅槃④。
①观分二，钞批：四、正事良药观分二者，论疏云：一、为除故病，二、不生新病。
饥是故病，除饥渴则初修道，为除此病，所以须食。
言新病者，若不知数量，饮食过度，必致成疾，须知止足，故不生新病。
②有子，钞批：如人欲度险难，有子死，饥穷不能得度，心念我子已死。
不啖其肉，我命不全，不得度此险难，遂食子肉，于正食时无贪著。
我今受食亦尔。
若作此观竟方食，则不负债于施主，又增长功德。
不尔，口口吉罗。
③膏，平声，说文：戴角者，脂；无角，膏。
去声，汇：以脂膏润物，曰膏，又脂膏以膏之。
通释：长钵戒记释油琯钵云油字去呼，今单点膏字，油如常，可平呼耳。
④涅槃，出四药篇，此不复引。
五、为成道业①观。
三种。
一、为令身久住故。
欲界之身，必假抟食，若无不得久住，道缘无托故。
二、为相续寿命。
假此报身假命，成法身慧命故。
三、为修戒定慧，伏灭烦恼故。
持世②云：若不除我倒，此是外道，不听受人一杯之水。
佛藏亦尔。
必厌我倒，于纳衣粗食，不应生著。
五中。
三者。
初、须食者，托道缘也。
抟食亦名③段食。
二、假身者，盛道器也。
三、修三学，正示道业也。
下引文，可解。
持世、佛藏，并大乘经。
我即妄执。
倒即四倒：无常计常，不乐谓乐，无我计我，不净谓净。
①为成道业，止观四云：此虽小缘，能办大事。
辅行四云：以此衣食，亲为道缘。
就二缘，衣疏食亲。
然此衣食，本为色身报命缘，故为小缘；托此复能办道法事，故云大事。
涅槃卷三二亦出之。
业疏一九·八云：佛立观意，食为修道。
若行凡福，非出世意。
何则？
轮王十善，福化故也。
记云：凡福非道，故所不听。
②持世，全四卷，罗什译。
今文二·一二。
③亦名，名义云：段谓形段，以香、味、触三尘为体，入腹变坏，资益诸根，故言段食。
注曰：古释经律，皆名抟食手团曰抟。
熏闻云：其义则局，如浆饮等，不可抟故，于是后译皆云段食。
五、明随治杂相。
华严云：若得食时，当愿众生，为法供养，志在佛道。
五中。
初华严偈。
初句遇境，下三句起心。
所施是僧，愿为佛、法，三宝具矣。
五分：若不为解脱出家者，不得受请。
若坐禅、诵经、检校僧事，并为解脱出家者，听受僧次。
二中。
五分僧次，必约志愿简其可否。
若涅槃云：我灭度后，多有为衣食故出家者，则不任受施也。
十诵：若到食处，应默然一心净持威仪，生他善心，当徐入徐坐。
应观是食难求、难得、难成办；当观入口在生藏、熟藏，若后出时，唯是不净；由此食因缘，起种种烦恼罪业，受苦果报。
三中。
十诵明赴请法，初示威仪。
默然是口，一心是意，净持等是身。
应下，明观法有三，初观功力来处。
当下，次观变秽。
人肠上节食未变，是生藏；下节变为粪秽，名熟藏。
由下，观事缘。
谓经营扰乱，发起三道。
五百问云：昔有比丘好乐衣服，昼夜染著，因病致死。
后为化生蛇，还来缠衣。
众僧葬死比丘讫，取衣作法，蛇便延颈吐毒。
僧共看之。
有得道者入四等观，语蛇①令去。
遂入草中，毒盛火出烧身，命终入地狱。
四中。
引论因缘，闻者足以自照。
化生蛇者，畜通四生故。
延谓申之令长。
四等即慈、悲、喜、舍，平等慈摄，毒不能加，故用此观。
①语蛇，彼下一七具云：便往近之，语言：此本是汝衣，今非汝有，何以护之？
便即舍去。
不远，入一草，毒火出，然草，还自烧身，命终即入地狱。
地狱一日之中，三过被烧，皆由贪害。
毗尼母云：衣作念云：为除寒热羞耻故。
房作念言：为障风雨故。
食作念言：为除饥渴因缘故。
传云：凡食不得过三匙①：为断一切恶故进初匙，为修一切善故进中匙，为度一切众生故进后匙。
乃至回向佛道，进余菜茹等。
余如下说。
五中。
初引母论。
历事生念，以明受用非耽世乐。
次引传者，未详何文，或可平呼作相传释之。
三匙及菜，即发三聚四弘，但二四开合异耳。
指如下者，即赴请中。
①三匙，伽论云：若得食时，口口作念。
凡食限三匙为一口，第一匙默曰：愿断一切恶！
第二匙云：愿修一切善！
第三匙云：所修善根，回向众生，普共成佛！
准论，则应口口作念；若省繁，但初口三匙，总念亦得。
又见诸经要集五，释氏要览上中食章。
四分云：量腹而食，度身而衣，取足而已。
又云：食知止足，故苦消灭，新苦不生，有力无事，令身安隐。
增一云：多食五苦：一、大便数，二、小便数，三、多睡眠，四、身重不堪修业，五、多患食不消化。
故佛言食知节量。
因说偈云：多食致病苦，少食气力衰。
处中而食者，如秤无高下。
六中。
四分，初教节量。
又下，彰益。
苦即病也。
增一中，初列过。
故下，引诫。
偈中法喻可见。
杂宝藏中：有王试外道、比丘好恶二食，以验知道法。
比丘乃至说偈云：是身如车，好恶无择；香油臭脂，等同调滑。
七中。
彼经因迦旃延①本国，有王邪见，佛令栴延往化之。
王与粗食，遣人问云：得适意否？
答：食之势力，便以饶足。
后与细食，问之，亦如前答。
后王自问：我所施食，不问粗细，皆云饶足，何也？
旃延即以偈答，如钞所引。
后王与外道粗、细二食，乃怀瞋、喜。
王遂于旃延生信，故云验知等。
偈中，初二字是法。
如下，并喻。
凡车必须油涂横轴两头，但取调滑转载，不择油脂香臭。
①迦旃延，钞批：按杂宝藏经，佛在时，有一国王名曰恶生，为行残暴，邪见炽盛。
迦旃延是恶生王国婆罗门种，故佛令还本国化其王也。
其王于剃发人特生憎恶，见迦旃延即欲加害。
延曰：我有何过？
王报言：汝剃发人，见者不吉，是以须杀。
延曰：今不吉者，审在于我，不在于王。
何以故？
王虽见我，都无损减，我见于王，王欲见杀，以此推之，不吉者正在于我。
王聪明，即便悟解，乃密遣人见其进止，后时请与粗食等。
中含云：告诸比丘：于生活中，下极至边者，谓行乞食。
世间大讳，为秃头擎瓦钵行。
彼族姓子为义故受，以厌患生老病死诸苦恼故。
若愚人出家而行思欲，持戒慢缓，如以秽①洗秽，何由可脱！
八中经文。
初明上行。
下极边者，更无过故。
此望世间，故云极下。
若于圣道，则为最上，故名上行，亦号圣种。
彼下，次示两根。
初是上根，族姓子，谓上姓贵族。
为义者，即下厌患生死等。
受谓信奉。
若下，即下根。
思欲者，即经三种不善思惟，所谓思惟五欲，思惟瞋害，思惟欺诳等。
①以秽，东野，彼云：犹人以墨浣墨所污，以血浣血，以垢除垢，以浊除浊，以厕除厕，但增其秽。
湛堂：谓上行辈厌世，信奉行乞。
若夫下流，思想不善，而事乞食，以秽洗秽，焉有出期？
前具列正教，必须准用。
临食五观，口口缘之。
随得随失者，为贪等毒所夺。
结中。
初四句劝修，下二句诫励。
随得谓受食，随失谓忘念。
为毒夺者，示失所以，由毒猛盛，念不能成故。
即母论云：若不尔者，罗刹所夺。
罗刹即喻三毒。
然则口腹之患，为害颇深，适意片时，招殃累劫。
应知三毒即是三途。
故当对事防心，不啻临深①履薄。
故业疏云：大丈夫既不能造大过，岂为一口之食而陷没耶？
所为极弱矣！
慈训深切，学者尚复自欺耶？
呜呼！
①临深，诗云：战战兢兢，如临深渊，如履薄冰。
四分律行事钞资持记卷第三十五四分律行事钞资持记卷第三十六宋余杭沙门元照撰记头陀行仪篇第二十一释头陀篇头陀，梵言，翻译如后。
此乃达士之美称，上德之嘉名。
世俗无知，循名昧实，呼短巾①为道者，召髼发为头陀。
有道耻从，名实俱丧。
傥怀深识，必也正名。
①短巾，即老子门叶也，彼等皆以黄巾而裹其头，故名黄巾，又云短巾也。
老子教云道教，孔子教云儒教，今呼老教学徒云道者也，即道士是也。
佛祖统纪一：其学者，初名鬼卒，后号祭酒。
皆著黄巾以标帜，故时人谓黄巾。
又僧像篇记云：道士本释氏之美称，后为黄巾滥窃，遂不称之。
夫报力增上，行成精洁，故能高超众累，竦拔不群。
是以释迦一化，盛称斯德。
故凡所制者，并为多贪；凡开教中，先扬此行。
欲使进疲怠之客，趣禅定之城；策染尘之夫，登尸罗之陛。
此其大意也。
叙意中。
初科为二：初叙机；是下，显教。
初中，上二句彰德，下二句叹功。
报是宿因所感，行即现生所修。
精谓深微，洁谓清白。
超众累者，近则绝于欲尘，远则断于界系。
竦，即高出之貌。
异于中下，故曰不群。
显教中，初二句通指一代。
如下所引大小经论是也。
故下，别举律宗，上二句据制教反显。
言凡所制者，即通指衣、食、房、药等戒也。
所以诸戒，多是头陀举过而制。
凡下，引听教顺明。
如二房戒，广明①十二头陀。
及长衣戒，因六十头陀来至佛所，佛即称赞，因制畜长。
以开对中下，恐其纵逸，故先赞上行，意令惭耻，志慕孤高。
欲下，示教意。
疲怠客染尘夫，皆目中下之器。
疲怠是慢，即属结惑；染尘是欲，即属业非。
禅定破慢，尸罗止欲，定必发慧，三学备焉。
定则摄心防御，故喻于城；戒则入道渐次，故喻于陛。
陛，即阶也。
①广明，有云：勘律二房戒及长衣戒无文，又勘僧祇、五分等两戒文都无之，疑所览异欤！
通释：六十头陀事及十二头陀名数，出衣犍度卷四一始。
又无主房戒中，世尊无数方便称赞知时乞求等。
彼中佛引往昔族姓子比丘赖吒婆罗，尚不从父家乞，因有此称赞，亦非头陀人。
又长衣戒中，因阿难得贵价粪扫衣，欲奉迦叶，而彼不在，往而白佛。
佛因集众，无数方便说少欲知足、行头陀、乐出离法云云。
又雨浴衣过量坐具戒中，并赞叹头陀人。
智论云：佛意令弟子随道行，舍世乐故，赞十二头陀为本。
有因缘，不得已而听余事。
云云。
引证中。
智论，初明佛赞意。
道行，即通三乘圣道。
世乐，即五欲苦因。
四依头陀是根本制，望后开教，故云为本。
有下，示开听。
言因缘者，即中下机，生衣、食、房、药四种开教，皆有缘故。
不得已者，非圣意故。
余事者，通指一切听教也。
就中分四：一、释总名；二、列数明体；三、诸部异行；四、杂出诸法。
分章中。
上二唯局本部，三、显他部，四、出余行。
初、释总名显德。
善见云：头陀者，汉言抖擞。
谓抖擞烦恼，离诸滞著。
圣善住意天子经云头陀者，抖擞贪欲、瞋恚、愚痴、三界、六入，一一别论。
又云：我说此人能善抖擞。
如是抖擞，不取不舍，不修不著，我说此人能说头陀。
释名中。
善见，初二句翻名。
抖擞，举弃于物，令尽无余，从喻为名。
谓下，释义。
烦恼是惑，滞著即业。
圣善经中。
彼经天子下，有所问字。
经但示义，颇合论名。
初示行相。
抖擞，即能治之智。
欲、恚、痴，即所治烦恼。
一一别论者，彼云：抖擞贪欲，抖擞瞋恚，抖擞愚痴，抖擞三界，抖擞内外六入①。
今钞总牒，故此指之。
又下，次叹修、说。
初叹修，故云能善。
如是下，叹说。
不取不舍，谓于法离有无二执；不修，谓不取所修行；不著，谓不取所证道。
彼云无有少法可取，既无所取，则无所舍，又无自他两修，则无所证著故。
①内外六入，法界次第云：通称入者，入以涉入为义，根尘相对则有识生，识依根识，仍为能入，根尘即是所入。
今此十二，从所入受名。
熏闻云：六入者，凡有二义：一、根尘互涉入；二、根境俱为识之所入。
以是诸经名十二入。
增一阿含云：其有毁赞十二头陀一一行者，则为毁赞于我。
我常赞行此法。
由此住世故，我法久住于世也。
十轮云：毁破禁戒失头陀，以造逆故非我灭。
如过去佛之所说，破净戒者不入众。
华手经云：以迦叶行头陀苦行故，来至佛所，如来移身，分座与迦叶。
辞让不受。
杂含①中，佛亲命以半座，手授僧伽梨，易迦叶所著大衣，于大众中称赞头陀大行。
四分：佛三月静坐，唯除一供养人。
时有六十头陀，往至佛所，为佛赞叹，名供养佛人。
显德中，初科。
引文有五。
增一中。
毁赞同佛者，欲明损益重故。
由下，申重所以。
十轮中。
准彼乃是七字偈，今钞第四句下，多数字，恐是后人妄加。
彼文但诃破戒，由破戒故，失头陀行，则彰破戒过重也。
初句示过，次句明过重，谓同五逆，佛所不救。
下二句引证。
不入众者，即二种僧中。
此据犯初篇为言。
华手经中。
言辞让者，彼云我见圣王，尚以为难，况复得与分床共坐？
我今得见，亲近咨请，已为大利，况乃见命分床共坐，甚为希有！
如来深具慈悲喜舍等。
杂含。
缘同，但加易衣称赞为异。
彼明佛在祇桓，诸比丘见迦叶著粗衣来，起于慢心，佛即易衣，以息彼慢。
由行苦行，佛尚尊敬，则知功胜矣。
四分。
即衣犍度文，彼明佛在舍卫，告诸比丘：我欲三月静坐思惟，无使外人入，唯除一供养人。
诸比丘立制，若有入者，作波逸提忏。
时长老②和先跋阇陀子，与波罗国六十头陀，不用诸比丘制，俱诣佛所。
佛赞：善哉善哉！
和先，汝等尽是阿兰若等③，得随意问讯。
诸比丘闻已，多习头陀行，乃至舍长衣成大𧂐④。
则知少欲离染，随顺佛语，即为供养佛人。
①杂含，卷四一，有命半座，而无易衣事。
②时长老，和先等诣舍卫国祇洹精舍，问诸比丘云：世尊有如是语耶？
比丘答云：否也。
诸比丘自立制言若有入者，波逸提忏。
和先曰：我不用，何以故？
佛有如是言：佛不制不应制，若已制不应违，随所制法应学。
我等尽是阿兰若，乃至持三衣，得随意问讯世尊。
尔时长老和先与六十比丘俱往诣佛所，头面礼足，却住一面。
③兰若等，等，取余头陀也。
④𧂐，行宗：𧂐，聚也。
十住婆沙：阿练若比丘，略说十利，尽形不应舍：一、自在来去；二、无我、我所；三、随意无障；四、心乐习空处；五、住处少欲少事；六、不惜身命，为具功德；七、远离闹语；八、虽行功德，不求报恩；九、随顺禅定，易得一心；十、处于空处，易生无碍想。
若有因缘，听入塔寺。
有通有局，不同外道尽形空处。
广说如头陀品中。
彰利中。
论明十二头陀，各具十利。
且引练若一种，以彰多利。
故至下文列相，不复引也。
初标示。
言略说者，明不尽故。
言尽形者，明要期故。
次列相。
初谓身无所属；二谓无物所系；三、即不为他阻；四中，论云心转乐习阿练若住处，谓乐静之心，转增胜故；五谓无所营求；六谓空处无畏，以彰本志；七、离喧愦；八、以独处闲静，无所为故；九、凡修禅定，必托静缘故；十、无碍想者，谓空三昧，论作无障碍想者。
若下，三、示缘开。
有因缘者，论云：一、供给病人；二、为病人求医药；三、为求看病人；四、为病人说法；五、为余人说法；六、听法教化；七、为供养大德；八、为供给圣众；九、为读诵深经；十、教他令读深经。
有通局者，约缘有无也。
外道一制无开，故不同之。
下指彼品，文见①十三、十四。
①文见，现本出卷一六也。
今案，江北本卷一四页一五。
头陀名，通聚落、空野。
兰若冢间，定出城邑；余之十行，喧静通行。
料简中。
初示名通滥。
兰下，简行通局，谓二局十通也。
喧、静，即目聚、兰。
二、列数者。
位分为四：谓衣、食、处及威仪也。
先出相生次第，后一一列行，各辨方法。
列数，标中。
总括十二，不出四位。
先出相生，但据总数；后科列行，乃约别数。
初、衣服中者。
衣是资道之缘，济身最要，故先就外资以明知足。
若于此衣，取不得方，广生罪累，为恶业所缠，缚在三有，障碍出道，即非头陀。
是故教诸比丘，于彼外资，少欲①知足，受取有方，趣得资身长道便罢，即是头陀，离诸贪著。
故衣中②立二：一者，纳衣；二者，三衣。
相生中，初文。
先叙生起，故下，后列行相。
初中，前明在初之意。
资道济身，衣食皆尔。
但食有时限，衣必常须，故云最要，明合居先。
若于下，显须立所以。
初叙过非。
是下，示教立。
少欲知足者，离贪求也。
受取有方者，合制法也。
制法如下所示。
下之三科，一一并有蹑前生起、列相二段，寻文可分。
①少欲，补注一四，涅槃二五·四，要览下。
②衣中，十二头陀经，衣二则同。
食五种：一、乞食，二、次第食，三、一食，四、节量，五、过中不饮浆。
而无不作余食。
又处有四种，则缺随坐也。
缺二，而有次第乞不饮浆之二，加则成数。
虽得衣以障身，内有饥虚等恼，宁堪进业。
故就食中，立四头陀：一者，乞食；二、不作余食法；三、一坐；四、一揣也。
然衣食乃具，修道义立。
若处在愦闹，心多荡乱；必托静缘，始成正节。
是以于处，立五头陀，谓：兰若、冢间、树下、露坐、随坐。
三中。
荡即荡逸，节谓节行。
露坐随坐，以仪目处，与下异也。
上来三种，并是助缘。
若系念思量，斩缠出要者，无过坐法。
故于威仪立一常坐。
四中。
前三望坐，坐是正修，故名助缘。
若望心观，坐亦缘耳。
系念思量，即修正观。
斩缠，即破惑；出要，即证理。
二、列名行体。
次科。
标云列名者，下十二种，并首标故。
行体者，谓一一显相，示所修故。
①旧将行体，会正：列名行体者，纳衣至常坐是名，而行之曰行。
随说十二种事，号体。
若今记意，不必离分。
谓纳衣行体：舍檀越施衣，受粪扫衣是也。
初、纳衣①者。
四分云：舍檀越施衣，著粪扫衣。
纳衣中，初文。
舍檀越衣者，多过患也。
著粪扫衣者，具诸利也。
①初衲衣，于衲衣头陀，有一衣、三衣异论。
简正记有二义：一义云，即将割截三衣，并为一衲，贵轻省故；一义云，三衣各成一衲云云。
准今钞并资持，亦似有两相。
且明三衣义者：钞所引四分文云舍檀越施衣，著粪扫衣。
若一衣者，可云舍三衣，著粪扫衣，故次但三衣中云舍诸长衣，著三衣。
二、花手经一云：是大迦叶，今从彼来，是常修练若行、乞食、衲衣、粗弊三衣。
又上所引杂含曰：佛亲授僧伽梨，易迦叶所著大衣。
迦叶是衲衣人，而有大衣别名，具三衣验矣。
三、律中，寒雪国粪扫衣比丘来见世尊，又值天雨疲极，因听受功德衣，开五种利，三衣中得留一衣等。
四、芝祖六物图三衣六物曰制通诸一化，并制服用，有违结犯等。
问：若尔者，资持中二如何云天台四十余年唯被一衲耶？
答：是亦同一粪扫三衣，故六物图云天台智者制法第一条云：三衣六物，道具具足；若衣物有阙，则不同止。
依此必非一衣。
问：若尔，戒疏长衣戒中，立六种机中，第一明一衣机，而出面王释子，第二即三衣人。
准此，一衣即粪扫衣人，不别出粪扫衣故。
即分别功德论云：世尊曰：我弟子中，著弊恶衣者，无过面王比丘也。
又大钞记：面王比丘，常著一衣。
此等文明是一衣之粪衣如何？
答：就粪衣应有二判：若依面王，是一衣粪衣也；自余十二头陀门中，粪衣是必三衣。
故知依戒疏六种机，则虽粪衣三衣者，可收第二三衣机。
十二头陀门，虽面王一衣粪衣者，可摄衲衣头陀也。
面王比丘事，如瞻病篇四·一五。
十住婆沙云：比丘欲具足行持戒品，应著二种衣，谓：居士施、粪扫得也。
以有十利故：一、惭愧；二、障寒热毒虫；三、表示沙门仪法；四、一切天人见法衣，尊敬如塔；五、厌离心著染衣，非贪好；六、随顺寂灭，非为炽然烦恼；七、由著法衣，有恶易见；八、更不须余物庄严故；九、随八圣道故；十、我当精进行道，不以染污心于须臾间。
次科。
据此论文，通示二衣并具十利。
然今所引，正用粪扫；居士施衣，因带而引。
对上律文，别相可见。
十利中，初谓由服此衣，不骄逸故。
二、三、四可解。
五中，者字传误，合作著字。
论云以厌离心著染衣，非为贪好故。
六谓少欲顺道，多求长恶。
七谓检身。
八为舍饰好。
九中，论云随顺修八圣道，以离邪求，顺正命故。
十谓由服此衣，策勤心行，不染世故。
论总结云见是十利，著二种衣，故知此十，不专粪扫。
准论，粪衣自有十利：一、不以衣故，与在家者和合；二、不现乞衣相；三、亦不方便说得衣相；四、不四方求索；五、若不得衣，亦不忧；六、得亦不喜；七、贱物易得，无有过患；八、不违初受四依法；九、入在粗衣数中；十、不为人所贪著。
宝梁经：周那沙弥洗粪扫衣，诸天取汁自洗身。
三中。
彼经云：佛告迦叶，周那沙弥拾粪扫中物，至阿耨达池浣洗，诸天皆遥为作礼，取其浣汁，以自沐浴。
外道持净㲲，次后将洗，诸天遥遮，勿污池也。
然此粪衣，并是世人所弃零碎布帛，收拾斗缀以为法衣。
欲令节俭，少欲省事，一纳之外，更无余物。
今时禅众，多作纳衫，而非法服。
裁剪缯䌽，刺缀花纹，号山水纳，价直数千。
更乃各斗新奇，全乖节俭；经年制造，虚废时功。
法逐时讹，道随事丧。
是则妄称上行，滥预头陀。
有识之流，幸宜极诫。
二者，三衣。
四分，舍诸长衣，著三衣。
二中，初文。
舍诸长者，离贪积也。
著三衣者，或名但三衣。
但，犹独也，三法服外，无别衣故。
论云：但有三衣，更不畜余衣，有十利：一、于三衣外，无求受疲苦；二、无守护疲苦；三、所畜物少；四、唯身所著为足；五、细戒行；六、行来无累；七、身体轻便；八、随阿练若处住；九、处处住，无顾惜；十、随顺道行。
次科。
五、细戒行者，由离诸长，持奉精微故。
六、行来无累者，不为物滞故。
八、随下，准论有顺字，谓练若空处，宜少事故。
十、以八圣道，离邪命故。
三、乞食法。
善见①云：三乘圣人，悉皆乞食。
三中，初科。
三乘皆乞②，由此正命，是圣种故，折我慢故，离诸恶故，修平等故，生物善故；令行檀度，起大行故，令生慈悲，下佛种故。
极圣尚尔，况余圣乎？
三世十方皆尔，岂唯娑婆一化乎？
嗟乎末法，五浊益深，我慢自高，略无正信；而乃奔驰世路③，请谒门徒，折腰于村叟之前，谄笑于阎闾之下。
或躬为商贾，或亲执耕锄，毕世营生，终身不足。
自甘下劣，孰畏勤劳。
可谓世间愚人之所轻慢。
宁知清净活命之妙术，自在解脱之法门，因中之供施无穷，果上之福田莫等？
信是发行端绪，真为入道初阶。
既知万劫难逢，勿使一生虚度。
请遍寻大藏，深信佛言，竭力奉行，则真佛子矣。
①善见，婆沙卷一六。
②三乘皆乞，通释：记明乞约七意，盖依下十住耳。
初意，下云四、顺佛教行，即四依八正法。
二、折我慢，下云六、行破我慢法。
三、离诸恶者，下云九、不与男子大小有诸缘事，即是远离诸恶因缘也。
四、修平等者，下云十、次第乞食，于众生中，起平等心。
五、生物善者，下云八、见我乞食，余修善法者效我。
六、行檀度者，下云我当勤行精进，令善住布施等。
下记释：发起大行。
七、生慈悲者，下云施我食者当生悲心。
又肇法师云：乞食有四意：一、为福利群生，二、为折伏骄慢，三、为知身有苦，四、为除去滞著。
今案名义集新编一八中一四。
③奔驰世路，通源记引南山今十二头陀云：季世佛法，崇尚官荣，侥幸之夫，妄生朋翼，庶因斯语，自省厥躬。
至若谓利养如毛绳，视朱门为蓬户，尚思曳尾，犹被兴嘲；况乎以咳唾为恩，眄睐成饰，潜通慧好，强事趋驰。
纵假宠于一时，终受嗤群口，荣不补辱，夫何误哉！
今案名义集新编一九四上一七。
萨婆多①：受乞食法者：一、以在众因缘故，多诸恼害；二、以鞭打，僧祇人民共相瞋恼，多诸非法，食不清净；三、以观他意，色心不安；四、少欲知足，修四圣种②。
受檀越请，亦有过失：以请因缘，先粗者更令精细，若少劝多，若无兼味，教增众馔；心有希望，即非少欲圣种之法，常怀彼我得失之心。
若乞食者，萧然③无系，意无增减；又众食有尽，乞食无穷，佛教弟子，修无尽法。
次科。
论有五意。
初谓处众多恼，以食僧食故。
二谓造食多过。
言非法者，或买物侵亏，或损伤物命，或宿煮恶触，故不清净也。
三谓系属多患。
强颜④故色不安，承意故心不安。
四、顺行四依，初示制意。
受下，彰损益：初叙受请之损；若下，明乞食之益。
兼味，兼犹重也。
又下，即第五，谓即事表法。
无尽法者，佛法大海，无源底故。
①萨婆多，卷二。
通释云：初四略如钞，第五已下脱标名，文云：五、称坛上四依之教。
又若受请者，常怀彼我得失之心。
若乞食者，萧然无系，意无增减。
六、以众食有尽，乞食无尽。
但天下有人，要必有食，是以乞食无尽。
佛教弟子，修无尽法。
依此记分释，不合本文。
但约钞现文，且私云：论六意中，初三及后一，舍僧食意；中二舍檀越食意。
大论释三种食，一、受请食，二、众僧食，三、乞食。
前二食起诸漏因缘，故俱舍，受乞食法。
谓僧食者，断事摈人，料理处分，使心散乱。
受请者，得则起慢，不得懊恼，是贪忧法也，故舍之。
②四圣种，行宗九·三四：四圣种，即四依法。
③萧然，即脱离之貌，又云寂静。
④强颜，司马迁报任安书云：所谓强颜耳。
四分：兰若比丘，入村乞食者，清旦净洗手，至衣架边，一手举衣，一手挽取抖擞。
著七条已，揲大衣著肩上，若钵囊中，执打露杖在道行。
常思惟善法。
若见人，先问讯，言善来。
若近聚落，便著大衣。
至于村门，应看巷相、空处相、第一门相、第七门相。
右手捉杖，左手持钵，道侧而行，次第乞食。
若俗人送食，不得迎取，除唤来往取。
不得强乞①，应知，当得者立待。
得食已，作念言：此为贼食，此自食。
乃至出村，安钵著地，揲僧伽梨，如前进否。
至兰若处，方共②食之。
三中，初科。
先明出兰若法。
著衣执杖行等，即身业；思惟，即意业；见人问讯等，即口业。
打露杖，谓去草上露水，恐湿衣故；或云③执锡，惊虫兽故。
若近下，次入聚行乞法，有六。
初、著衣法。
至下，二、瞻视法。
至第七门相，以律制法，不过七家故。
若准多论，则有三种次第乞食：一日到一家，得食则食，不足④则止；二、次第到七家，得食则食，不得亦止；三、次第从家至家，食足则止，不限多少，后日乞食，还从先次第。
准此，随人标意，受行不同，则非定制。
右下，三、正乞法。
道侧，示谦下故。
次第，不择豪贱故。
准下，除恶狗、恶牛等家。
楞严⑤中，迦叶舍富从贫，须菩提舍贫从富，俱为佛诃，非平等故。
若俗下，四、受取法。
迎取谓见他持来，进前迎受；由乖尊相，故制不得。
不得下，五、观时法。
得食下，六、作念法。
准下，须留贼分⑥，或疑贼夺，不专己想，亦薄贪情故也。
乃至下，后出聚法。
如前进否，同上三业行也。
①强乞，祇律三五云：不得太久住。
若其妇女有舂扬作事，未视之间，可小停住。
若彼见已，复舂作者，当去。
若见妇人纺线，缠已复纺者，此无与心，应去。
若女人入舍空出者，当去。
若是富家，处处多有财物者，不得便去。
呼语见已，应去。
②方共，济览谓诸家所得，合而食之也。
③或云，下云锡杖者，据律为警虫兽。
准锡杖经，乃持乞食，振之便闻。
所出不同，不在和会。
名义制度，广如彼经。
④不足，则知不得则不止。
不得亦止者，不止不足而止也。
第一，即得少即罢，一向不得进至余家，是则一家约得食。
第二，七家约所历，纵一向不得，不过七家；然至一家得小，进至第二，乃至第七令足也。
⑤楞严，彼云：阿难已知如来世尊诃须菩提及大迦叶，为阿罗汉，心不均平。
注曰：不均平者，善现舍贫从富，迦叶舍富从贫，皆为净名所诃。
今言如来者，就其印可，功归佛也。
然佛常乞食，无遮间者，由五义故：一、由内证平等理，外不见贫富相；二、心离贪慢，慈无偏利；三、表威德，不惧恶象、沽酒、淫女家；四、息凡夫猜嫌；五、破二乘分别，得仰效行平等耳。
⑥留贼分，法犍度中：时众多贼到阿兰若处，一贼语余贼言：阿兰若比丘有此法制，具水器、洗足物，亦留余食，我等可往取。
即到，问比丘言：汝有水乃至食否？
答云：皆无。
贼即打令次死。
佛因呵责言：汝何住阿兰若，不具水器，乃至余食？
自今已去，应顺阿兰若法。
僧祇云：若乞食时，不得语云与我食，得大富。
当在现处，默然而立。
次科。
不得语等者，离邪命故。
在现处者，令他见故。
默然立者，不求自舍，获大福故。
十诵①：乞食，得入三重门，至庭中，三弹指，不得，便去。
食时，先啖熟者，后啖生菜果等。
三中。
三重门者，据有言之。
此间俗舍，不喜辄入，止可帘障之外，避讥疑也。
三弹指者，使内知故，今或振锡代之，弥善。
不便去者，迟留待出，不出方去。
先啖熟者，无所损故。
①十诵，卷四二·一三。
十住云：乞食十利：一、所用活命，自属不属他；二、施我食者，令住三宝，然后当食；三、施我食者，当生悲心；四、顺佛教行；五、易满易养；六、行破骄慢法；七、无见顶善根；八、见我乞食，余修善法者效我；九、不与男女①大小，有诸缘事；十、次第乞食，于众生中，起平等心。
四、彰利中。
身得自在。
因行劝化。
作念利他。
生悲心者，谓悲他悭吝，少福德故。
彼论续云：我当劝行②精进，令善住布施，作已乃食。
	易满易养者，一钵即足，趣得支身故。
以生业中，乞最下故，即经云自见如是，若起骄慢，当疾灭之是也。
谓获胜果。
一切诸佛三十二相中，无见顶为第一相，因中行乞，卑下于人，而感此相，故为善根也。
谓导他。
即少事。
离分别，若受别施，心高下故。
①男子，论作女。
②劝行，论文观作劝。
善见云分卫①者，乞食也。
五中。
梵云分卫，此翻抟堕，以西竺多抟食堕叠盂中故。
论云乞食，举事显也。
①分卫，名义云：善见论云：此云乞食。
僧祇律云：乞食分施僧尼，卫护令修道业，故云分卫。
是则论从梵语，律谓华言，两说未详。
应法师云：讹略，正言傧荼波多，此云团堕，言食堕在钵中也。
今案新编一八上一七。
僧祇，迦叶发愿，乞食初得，施与僧尼，后得者自食。
智论：佛将释子去迦毗罗城五十里住，来往入城乞食，皆并告苦。
因说不寐夜长，疲极道长，愚生死长等法。
增一云：大目连乞食，为梵志所围，瓦石打，骨肉烂尽，为往业故。
还见舍利弗，便入灭度。
舍利弗先入灭度，为患重故。
三界①诸天，堕泪如雨。
故知业能随逐，至圣不免，但断总报恶业，别报不亡。
六中，三文。
初、引转施，以诫独啖；次、引远道，以诫辞劳；三、引遭难，以诫轻动。
智论，文出三十三。
彼说：佛度五百释种，恐近亲里破戒，故将至舍婆提。
初夜后夜，不睡精进，故得道。
佛将还本国迦毗罗仙人林中，去城五十里，故是释种游戏园。
诸释子比丘以先修行不睡，以为夜长；从林中入城乞食，患道路长。
佛知其心。
又有一师子来礼佛足。
以是三缘②，故佛说偈。
钞引上三句，下句云莫知正法。
又云：佛告比丘：汝未出家，其心放逸，多睡眠故，不觉夜长；今求道减睡，故觉夜长。
此林汝本驾乘游戏，不觉为远；今著衣持钵，步行疲极，故觉道长。
师子，毗婆尸佛时，作婆罗门，听佛说法，众不共语，即生恶念，骂言：此诸秃辈，与畜何异？
从是至今，九十一劫，常堕畜中，以愚痴故生死长。
今于佛所，心清净故，当得解脱。
增一中，初引缘。
目连还归，舍利弗先归本村入灭。
舍利弗常患风疾，故云患重。
诸天堕泪，悲其去世故。
故下，显业。
初二句，叹业力。
由二尊者，并偿先业故。
但下，示牵报。
断总报业者，以破见思，业根永丧，不堕三恶道故。
别报，即遭打及病故。
亡，无也。
①三界，简正：无色有情，因何有泪？
答：若准大乘，虽无粗色，而有细色。
若准婆沙，无业果色，而有定果色，从定而起，色身有泪。
悲华经、成实等说业果细色也。
人师用否不同也。
②三缘，夜长、道长、狮子也，佛偈则云：不寐夜长，疲倦道长，愚生死长，莫知正法。
四、不作余食法。
由食多无度，妨道业故。
智论，由求小食、中食、后食，则失半日之功。
佛法为行道故，不为益身，如养马、养猪等。
四中。
由先食正食，堪充一饱；日未中前，若欲更食，开作余食法已食之，法式具在随相。
上根少欲，不受此开，故得名耳。
智论中，上明营求，证上无度。
后食，即①余食。
失半日者，证上妨业。
佛下，示出家意。
养马图力，养猪图食；出家行道，不图色力。
此与第六，无十利者，十住婆沙无此二行故。
如下诸部异行中明之。
①后食即，三藏法数解后食为过中食者，谬之甚也。
设不头陀，而有比丘非时食耶？
五、一坐食者。
论云：先受食处，更不复食，有十利故：一、无有求第二食疲苦；二、于所受轻少；三、无有所用疲苦；四、食前无疲苦；五、入细行食法；六、食消后食；七、少妨患；八、少疾病；九、身体轻便；十、身快乐。
五、一坐者，谓但一食。
不同前行，犹受小食。
十利中：二谓无所余故；三谓无作务之烦；五谓一食，是食法中微细行故；七、妨患者，谓多事妨业。
智论云：有人虽一食，而贪心极啖，腹胀气塞，妨废行道，故受节①量食。
次科。
有行一食，恐饥多啖，故有此过。
节量食法，文见下科。
①受节，问：今一坐食及次一抟食中，俱明节量食，其别如何？
答：恐谓一坐食至于饱满，故因引节量诫之也。
即记文云有行一食，恐饥多啖等是也。
若依行体，一坐节量别门也，今因引耳。
智论乃一坐食外，别出节量一行是也。
三千云：不得数数食，应一食，以长淫、怒、痴结，不异俗人。
三中。
以饱食之人，多不念道，但增长三毒，非道人故。
六、一揣食。
谓数受益故，贪心则多；今总受内钵中，斟量取足，更不受益。
六中，初科。
一盂之外，更不受益，与前复异。
解脱道论，节量食，断于贪恣故，取尽二十一揣等，如彼十二头陀品中，广有对治。
智论：节量食者，随所能食，三分留一，则身轻安隐，易消无患。
如经中说，舍利弗云：我若食五口、六口，足之以水，则足支身。
于秦人①食，可十口许。
二中。
解脱论中，节量②食，即一坐异名。
二十一揣，彼土揣食，此方不尔，宜约口论。
此方人小，准下可十口许，应随人增减，不必一定。
指广如彼者，论云云何受节量食？
若餐啖无度，增身睡重，常贪乐③为腹无厌。
知是过已，见节量功德。
我从今日，断不贪恣。
筹量所食，不恣于腹。
多食增羸，知而不乐。
除贪灭病，断诸懈怠，善人所行等。
智论，初示节量法；则下，显益；如下，论家自引经证。
彼人身大，故五六口可为此方十口也。
①秦人，智论乃姚秦罗什译故。
②节量，济览：准十二头陀经，以一坐与节量为二，则节量一抟异名欤。
下诸部异行，记二五页引解脱论云五法食相应，谓乞食、次第乞、一坐、节量、时后不食，则知今文写误矣。
允师云：字误，可作一抟。
下诸部异行，记引文如前。
又云：食中多次第乞，余同四分。
彼一坐节量并出，即非同体异名。
彼无一抟，即彼别名。
③常贪乐，据钞批所引，常下有生字。
七、阿兰若处者。
智论：名远离处，最近三里，能远益善。
余诸杂行，如第六十八卷中。
四分云：空静处，去村五百弓。
弓长四肘，用中肘量也。
则一肘长一尺八寸，六尺为步，积之便有若干里也。
中国僧寺，并在城外。
尼寺城内。
十诵云绕祇桓虎吼①，此寺去舍卫城南千二百步。
萨婆多云：去村一拘卢舍。
谓兰若闲静处，不令闻村中鼓声，恐乱诸坐禅比丘。
七中。
智论，远离处者，对村聚为名。
三里极近，减则不成。
指杂行者，论云得身远离已，亦当令心远离五欲、五盖等，及广明十二上行，寻彼看之。
四分空静者，就当体为名。
若干里者，弓有七尺二寸，百弓七十二丈，五百弓计三百六十丈，六尺为步，六十丈为百步，三百六十丈为六百步，即为二里。
中国下，引十诵。
初示彼土寺法。
尼恐陵辱，故须城内。
十下，次引证。
绕寺虎吼，可验远城。
千二百步，三百步为里，则四里也。
多论，一鼓声间，准集僧中解，即有二里，颇同四分。
然诸文不同，宜以本宗为准。
如前智论，能远益善。
①绕祇桓虎吼，钞批：案十诵云：佛在舍卫国，时有虎狼杀鹿食已余长，诸比丘见残肉持还。
时虎起求觅残鹿，绕祇桓吼声。
佛问阿难：虎何故吼？
阿难具答。
佛言：从今不得取虎残，犯吉罪。
何以故？
虎不断望故。
取狮子残无犯，何以故？
狮子断望故。
②此间，会正：具如六十七卷，文云六十八，笔误。
今暗破之。
若僧、衣二种兰若，如前明。
次科。
指僧、衣者，名同相别，恐相滥故。
准僧兰若，无难五里，有难五十八步四尺八寸，如集僧篇。
护衣兰若，七十余步，如离衣戒。
僧祇：阿兰若比丘，不得轻聚落比丘，应赞言：汝聚落中住，说法教化，为法作护，覆荫我等。
其聚落者，不得轻练若比丘云：汝希望名利，与禽兽同处。
从朝竟日止可数岁耳。
应赞言汝远聚落，在闲静处思惟，上业所崇，此乃难行之处，能于此住而息心意等。
三中。
以事情相反，人喜相轻，增过灭法，故圣特制。
上业，业即是行。
崇，犹重也，谓上行中尤重兰若故。
八、冢间坐者。
十住论，谓在死人间住者，随顺厌离心故。
常止宿死人间，有十利：一、常得无常想；二、得死想；三、得不净想；四、一切世间不可乐想；五、常得远离一切所爱人；六、常得悲心；七、远离戏调；八、心常厌离；九、勤行精进；十、能除怖畏。
八中。
引论名别，则知此法，不必冢墓。
十利中，前四想者，想即是观。
初无常想者。
一切有为法有二种：一、众生，二、国土。
是二皆新新生灭，故无常也。
乃至别历色心阴界入等，一一皆然。
由对死境，观行现前，是故论中，并标常字。
智论云因是尸故，观一切法，易得无常相是也。
二、死想者，谓一期果报，常为二种死之所逐，则出息不报入息也。
三、不净者，观自他身内有三十六物，外则九孔恶露①常流，从生至终，无一净也。
四、不可乐者，观二种世间，一者众生，二者国土，皆有过恶，无可乐也。
五谓因观死尸，即于颜色心不系故。
六、伤其世相。
七、因悲不乐。
十、常见死尸，无余怖故。
①恶露，分别功德论云：观身三十六物，不净恶露。
九、树下坐。
智论云：树下思惟。
如佛生时、成道、转法、入灭，皆在树下。
行者随诸佛法，常处树下。
论云，乐不处覆地，有十利，所谓无有房舍、卧具、所爱、受用疲苦，及随四依法，易得无过，复无有众闹等。
九中。
初引智论明所效。
佛在无忧树下生，菩提树下成道，吉祥树下转法轮，娑罗树下入涅槃。
次引十住示十利。
文出七利，今具引之：一、无有求房舍疲苦；二、无有求卧具疲苦；三、无有所爱疲苦；四、无有受用疲苦；五、无处名字；六、无斗诤事；七、随顺四依法；八、易得无过；九、随顺修道；十、无众闹行处。
今钞略五、六、九在等字中。
旧记①将所爱受用为一，四依为四，误他久矣。
①旧记，会正：论云，指十住十利：一、房舍；二、卧具；三、所爱受用；及四依，成七；八、易得；九、无过；十、无闹。
十、在露地者。
智论云：我观树下，如半舍无异，荫覆凉乐，又生爱著。
便受露地，月光遍照，空中明净，易入空定。
十中，初科。
前叙树下多过，便下，明露地深益。
增一①云：比丘！
因缘和合，乃有此身，骨有三百六十，毛孔九万九千，脉有五百，筋亦五百，虫八万户。
当常思学，名最空法。
次科。
引增一观法，成上空定。
以观此身，既假骨毛等缘和合而成，当知我身毕竟叵得，是为人空；又了诸缘自体亦空，是为法空。
如实了知人、法俱空，即破二执，故云最空法也。
①增一，三：比丘，一人身中，骨有三百六十，毛孔作是思惟，便获二果，若阿那含，若阿罗汉。
尔时世尊便说此偈：三百六十骨，在此人身中，诸佛之所演，我今亦说之。
筋有五百枚，脉数亦如是，虫有八万种，九万九千毛。
当观身如是，比丘勤精进，速得罗汉道，往生涅槃界。
此法皆空寂是名比丘第一最空之法。
善见：若受上头陀法，在树下，若在空地，乃至不得以袈裟为屋，不得将僧卧具在外受用；若能爱护，乃至袈裟覆，不令湿，得用。
受中头陀者，无雨时露地，雨时屋下，得用僧卧具。
三中。
引论，初明上法。
在树下者，谓雨时也。
受下，次明中法。
雨归屋下，与上为异。
覆处少损故，得用僧物。
论云：十利故：一、不求树下；二、远离我所有；三、无有诤讼；四、若余去，无顾惜；五、少戏调；六、能忍风雨、毒虫、寒热；七、不为音声、荆棘所刺；八、不令众生瞋恨；九、自亦无有愁恨；十、无众闹行处。
如来依大畏林。
风雨交流，昼入林中，夜便露坐。
或村人以木枝著耳鼻中，或加屎尿及以土坌，终不起意向彼云云。
四中。
十利：一、无求；二、无系；三、无他护；四、无所爱；七中二利，并反树下明之，以树下犹为风声棘剌故；八、不占他处；九、不虑他夺。
如来下，引圣所行，令欣乐故。
大畏林，亦名恐畏林寒林①，即尸陀林，在王舍城西北十里许。
彼国人死，多送林中，名为林葬。
为人触恼，不起意者，示行忍辱，垂诫后来。
经云能行忍者，乃可名为有力大人是也。
①寒林，梵云尸多婆那，此云寒林。
僧祇云：多死尸，凡入者，可畏，毛寒故。
准补注云其林幽邃，又寒，故名焉者，谬矣。
十一、随坐①者。
论云：随所得坐处，不令他起，有十利：一、无求好精舍住疲苦；二、无求好卧具疲苦；三、不恼上座；四、不令下座愁恼；五、少欲；六、少事；七、趣得而用；八、少用则少务；九、不起诤因；十、不夺他所用。
十一、随坐。
谓但无人处即坐，不必树下、露地。
解脱道论名遇得处坐，解云：不乐人所贪，不恼他令避故。
十利中：一、二可解；三谓无所让故；四即不令避故；五约希望；六约他事；八约已务；九谓不恼他故，彼具云不起诤讼因缘。
①随坐，简正：有人入众之时，随得位便坐，不简夏腊大小，如下文云随得坐处，不令他起。
又云不恼上座，不令下座愁恼也。
表不许此解，大小二乘，并依夏腊坐，如梵网经等。
今但约随得房舍止住，随得卧具便坐卧，并不择精粗。
而以下文无求好精舍住及无求好卧具疲苦，文相甚明。
通释：太贤古迹云：六、处如常坐。
除敷具贪，一敷设复终，不数数翻修理故。
而今释与处如常座少异欤。
十二、常坐不卧者。
萨婆多云：加趺①坐者，将正心故。
然始正身，异外道故，生人信心。
故三乘人，皆以此坐悟道。
十二，初科。
多论，前明坐法；然下，示制意。
①加趺，玄赞二云：坐有二类：一、降伏坐，以左押右。
二、吉祥坐，以右押左。
今将说法，作吉祥坐。
迦者，重也，即交其足。
有作跏者，不知所从。
水钞云：因中所作之事，皆顺生死；今成佛已，不顺生死，降伏彼因中顺生死心，所以左押右，故名降伏。
二、吉祥坐，以右押左。
此方以左为尊，以右为卑，西国以右为尊，以左为卑，此则以右押左，以尊押卑也。
解脱道论①云夜常不卧也。
如决定王经中。
有四法：一、乃至弹指顷，于众生中不生瞋心；二、不应与一时顷使睡眠覆心；三、引导众生，使得阿练若功德；四、昼夜不离念佛。
余如论说。
次科。
初标行相，即身业也。
如下，引示心行，明不徒坐也。
经中四法：前二治过，即自利；三是利他；四即投心胜境。
睡眠掉散，则离念佛，故不卧也。
下指论者，即解脱论。
彼云：常坐功德，断生怠处，除为身疾。
离染触乐，少于缠睡。
常多寂静，堪修禅定。
善人所行，是业无疑。
①解脱道论，检彼无文。
又藏录中，决定王经无文，此文十住婆沙一五头陀品：常坐者，夜常不卧。
又一四护戒品：决定王经中，佛为阿难说住四四法。
论中四四十六法，今只引四法。
又记中指论者，即解脱道论。
钞、记俱违现行文，御所览异欤？
或勘文者误欤？
十住论说十利：一、不贪身乐；二、不贪睡眠乐；三、不贪卧具乐；四、无卧时胁著席苦；五、不随身欲；六、易得坐禅；七、易读诵经；八、少睡眠；九、身轻易起；十、求坐卧具衣服心薄。
三中。
十利：前三治乐，四即离苦，五、不纵情，六七成业，八、神爽，九、身安，十、业轻。
四分中：兰若比丘，敷好卧具安眠。
佛言：不应尔。
应初夜后夜，警意思惟。
所为出家，为存出要。
观行法如后说。
智论云：身四威仪，坐为第一。
食易消化，气息调和。
求道者，大事未办，烦恼贼常伺其便，不宜安卧。
若欲睡时，胁不著席。
四中。
四分，初引缘。
佛下，明设教。
初句立制，应下，教修。
思惟即修观，此中不明，故指如后，即主客篇四仪法中。
智论中，初赞坐法。
求下，诫睡眠。
大事，即指圣道。
伺，候也。
即经云：无以睡眠因缘，令一生空过，无所得也。
又云诸烦恼贼，常伺杀人，甚于怨家。
安可睡眠，不自警悟？
若下，教卧法。
胁不著席，谓倚卧也。
三、诸部异行。
毗尼母①中云：若瞋心不止，我则不食。
待瞋灭，方食。
三、诸部中，母论。
对食治瞋，折挫烦恼，即为上行。
①毗尼母，出第一·一五，彼列头陀，是为第四也。
智论：中后不饮浆。
由此缘故，心生乐著，不一其心，修习善法。
智论，断浆①，十二之外。
不一心者，彼云：因饮浆故，遂求种种浆，谓果浆、蜜浆等。
如马不著勒，左右啖草，不肯进路；若著勒，则啖草意断。
①智论断浆，准头陀经则在十二之中，智论亦尔。
彼六八云：一、阿兰，二、乞食，三、纳衣，四、一坐，五、节量，六、中后不饮浆，七、冢间，八、树下，九、露地，十、常坐，十一、次第乞，十二、但三衣也。
记言十二外者，据钞引数为言？
答：钞依四分。
宝云经云：四分之①一食。
凡乞得食，分为四分，一分与同梵行者，第二分与穷下乞丐之者，第三分与诸鬼神，第四分自供身食。
但念修道，于食中不生贪染心。
若乞食时，系念威仪，终不轻躁，谛视目前不过一寻，次第乞之。
除恶狗、恶牛，先破禁戒，随有人、畜能扰恼者，皆悉不往。
可讥嫌处，亦不往彼。
余如彼十二头陀中说。
宝云经，四分之一，即乞食别行。
初正示行相。
丐音盖，亦乞也。
与鬼神者，即今施食。
若下，因引乞法。
先破禁戒者，或在家破五、八，或出家反道者。
可讥嫌处，即淫女家、酒肆等。
①四分之，行宗一四·四九：此谓以己一饱之分，分为四耳，非谓多受。
十住婆沙有毳衣食后不受非时饮食①，各有十利，如彼说。
十住中。
彼无余食、一揣，故有此二，与上不同。
各有十利者，彼云：受毳衣有十利：一、在粗衣数；二、少求索；三、随意可坐；四、随意可卧；五、浣濯则易；六、染时亦易；七、少有虫坏；八、难坏；九、更不受余衣；十、不失求道。
食后不受非时饮食有十利：一、不多食；二、不满食；三、不贪美味；四、少所求欲；五、少妨患；六、少疾疾；七、易满；八、易养；九、知足；十、禅诵身不疲极。
①非时饮食，简正：非时饮食者，饮即浆，食谓七日酥等药食也。
湛堂谓论牒释，则食后不饮浆者，食后不受非时饮、石蜜等可食之物。
解脱道中有十三头陀：衣二；食五；处五；十三是常坐，勇猛之分。
解脱道论，彼云：二法衣相应，谓粪衣及三衣；五法食相应，谓乞食、次第乞、一坐、节量、时后①不食；五法坐卧相应，无事处、树下、露地、冢间、遇得处；一勇猛相应，谓常坐不卧。
然是勇猛之一事，故加之分二字。
①时后，准子注云食中多次第乞，余同四分，记主以此为余时也。
十诵：多雨国土，四月在露地，八月在覆处；少雨国，反前。
十诵。
多雨处，四月在露，即冬分也；八月在覆，春夏雨多也。
少雨反前者，冬春八月在露，夏四月在覆。
上列十二，依四分而言。
统明经论所述，并不及解脱道论次第详悉。
正行既成，定慧斯立。
彼论广有次第法，略不述之。
结指中。
初指前列。
统下，拣诸文。
彼论先总列名，次总显相，后逐行别明。
一一行中，并先示过，二、明受，三、显德，四、辨失，故云次第详悉等。
且略引示。
彼云：云何受乞食？
若受他请，则妨自业。
我从今日断受他请，受乞食法。
此即受法。
余行，并准此立誓受行。
若不行，准下五分须舍。
云何功德？
依心所愿，进止自由，销除懈怠，断灭骄慢。
若受他请，是失乞食。
余行并尔，具见第二，须者寻看。
四、杂法。
四中。
杂法，即兰若中所须之事。
四分：兰若比丘，乞食至兰若中，往常食处，净扫洒，具水器、残食器、床座、洗脚石、盛水器、拭脚巾。
若见余兰若来，应远迎，为取钵取衣，舒张有污者，应拭揉、抖擞、浣、暴等。
令其坐讫，与彼水器及水、洗足石、拭脚巾，持革屣安左边，勿令水渍。
彼洗足已，洗足诸器物复本处，将澡豆净洗手。
别留贼食。
便授水与彼比丘已，次授食，供给所须苦酒①、盐、菜等。
若热应扇。
若日时欲过，应俱食；不尔者，待彼食已，取钵自食已。
有余食者，应与人，若非人，若净地无草处、无虫水中。
余诸食具，净洗复本处。
净扫食地。
有贼来者，语言：此是水，此是食，为汝等故，别留净洁，若欲食便食之。
须善知夜时节，及以方相、星名，恐贼来问②答有失。
十诵开练若读星经。
若见人来，先共语，和悦颜色。
不应垂头，应正忆念。
余如四分。
初中。
四分，前明备所须。
若见下，次明待同学，又三：初迎接；令其下，浣濯；便授下，与食。
有余下，三、明食已法。
与人，即乞丐者。
非人，即施鬼神禽畜等。
净地水中，或无人畜，留置净处，拟后施故。
有贼下，四、明待贼法。
制知时节，防贼难故。
下引十诵，文证可知。
星经，即阴阳书。
下指四分，即留食等。
①苦酒，会正云：即醋也。
②恐贼来问，钞批：案五分云：比丘不别星宿，诸贼寄宿，谓比丘言：我等眠，欲晓语我。
贼小眠，问比丘言：早晚耶？
比丘言：尚早。
如是三问，夜已际晓，犹故言早。
逐贼人至，捉贼将去。
便瞋言：比丘若语我早晚，眠不至晓比丘因此事白佛，佛言：兰若比丘应知方相、星宿、时节、早晚等相。
云云。
四分：开用钻木出火。
在屏处亦开用火珠。
二中。
谓以木钻钻木，则有火出。
火珠，即水精珠，日光照之，用艾引火。
恐同世术，故开屏用。
善见：若头陀比丘，虽住寺中，不住僧房，不食众食，施主自为起房，僧不得差为知事。
若比丘有能读诵、教化、说法，能利僧者，亦不得差为知事。
好房舍衣钵，先与之，饮食果木，得加分与。
三中。
前明头陀，是今所用；后读诵等，因之而引。
如上等人，放免差次①，加分与物，皆谓推尊有德，诱进后人故也。
①放免差次，会正：西域记云：讲宣一部，乃免知事；二部，加上房资具；三部，差侍者祗承；四部，给净人驱使；五部，则行乘象舆；六部，则导从周卫。
感通传：荆州河东寺主客一万人。
寺法立制：诵经六十纸，免维那；诵法华经者，免直岁。
五分：若不舍十二头陀法，在人间受请，一一吉罗。
若不能者，皆应舍头陀法。
四中。
五分受请犯吉，且约乞食为言。
余之十一，例皆违犯。
准解脱道论，粪扫衣，受居士施衣即失；但三衣，畜长衣即失；乞食，受请即失；不作余食法，作则名失；一抟食，再食则失；兰若，聚落住即失；冢间，余胜处坐即失；树下，屋舍住即失；露地，覆处即失；随坐，贪乐处坐即失；常坐，寝卧即失。
不舍而违，例皆犯吉。
不能，令舍者，应云我从今日舍乞食等。
则知此十二行，并须作法受行，不能须舍。
不受，不成；不舍，违犯，知之。
①此二，论云时后不食、节量食。
故准记前文，非谓体异耳。
余同四分。
四分律行事钞资持记卷第三十六四分律行事钞资持记卷第三十七宋余杭沙门元照撰记僧像致敬篇第二十二释僧像篇题中。
上二字即所敬境，下二字即能敬仪。
僧即总于众别，像即摄于经法，即下立敬仪中三科之文，则三宝胜境，通为所敬矣。
取其语便，故僧在初；准下敬仪，佛在前列。
致即训至，说文云送诣也，谓以至敬之心，投诣胜境故也。
①古云，会正：僧者，收能敬人也。
像者，形像，总所敬之境也。
法轨被时，景仰斯立。
谦恭敛敬，俗礼命章①；逊恪摄仪，道宗爰始。
岂以形服标异，而得倨慢无知？
良由致敬有方，故能清革耳！
叙意中，初文。
上二句，明弘通立法。
谓比丘之众，举事有法，化被于时，光世生善，发生物信，则彰佛法高深，人知归向，故云景仰斯立也。
谦下四句，明道俗所宗。
谦恭逊恪，言其内心；敛敬摄仪，言其外貌。
退己自卑，谓之谦逊；尊他专谨，谓之恭恪。
儒宗有礼记，首云②无不敬，是知敬者，礼之主也。
又儒教不出五常，而礼统焉，故论语③云恭而无礼则劳，则知谦敬，俗典明示，故云命章。
又下引佛制，敬佛法僧，师资相摄，上中下座互相礼敬，则知逊恪，佛法推先，故云爰始。
或可凡对胜境，或见尊上，必先致敬，故云始也。
岂下，明敬慢可否。
上二句，示非所宜；下二句，明须立敬。
形谓削发，服即坏衣，倨慢谓傲物。
方谓法度，即下所明。
然出家异世，不但外仪，必由内法，故云清革。
①命章，释签三云：命者，起也。
故以初章为命章。
②首云，曲礼云：毋不敬。
注：毋，禁止辞。
范代曰：经礼三百，曲礼三千，可以一言蔽之曰：毋不敬。
③论语，泰伯篇。
劳，是劳形。
济览：八佾篇：为礼不敬吾何以观之哉！
注云：为礼以敬为本。
故增一①云：有惭愧二法住世，则相恭敬。
是故比丘，当勤共学。
引证中。
省己所短，则内怀惭愧；由有惭愧，则推重于他。
则知惭愧是敬之本。
倨慢自矜，无惭故也。
是下，劝修。
凡在吾门，宜遵佛语。
①增一，九初。
比时移情淡，礼义云亡。
鄙末之小僧，妄参众首；眉寿之大德，奄①就下行。
以武力为智能，指文华为英彦。
如斯冒罔，孰可言哉？
故辄略提引，永成明诫。
三中。
初叙礼坏。
上二句通示。
移谓迁变，淡谓浮薄。
次六句别释。
鄙谓庸恶，末谓卑下；辄为领袖，故参众首。
眉谓尨眉，寿即高腊；反相欺压，故在下行。
武力，谓恃势陵物之者；文华，谓世俗文笔之流。
上四句，叙坐次乖道；下二句，明推举同俗。
彼时尚尔，况今衰末，不足怪矣。
如下，结叹生起。
提引者，即指当篇。
明诫者，乃彰垂训。
①奄，书·大禹谟有奄有四海，为天下君之语。
注：奄，尽之。
就中分二，如题所明。
次科，分章中。
指如题者，即本篇、法附也。
初中分三：一、制相敬意；二、对敬立缘，合否两相；三、立敬仪式。
初中。
智论①云：诸佛不以生身为礼敬也，若见法身，是名供养。
如佛从②忉利天下，须菩提在石窟中，观无常、空故，为先见佛。
莲华色尼，宝阶先礼，佛不受之。
制意中，初科。
智论，前示真境，以佛生身，是法身所依器故。
如下，引缘证。
佛升忉利天为母说法，将从天下，众皆迎接。
须菩提在石室中，行空三昧，念言：佛常说云：若人以智慧眼，观佛法身，为先见佛。
念已，但坐室中。
莲花色尼欲先见佛，乃化作轮王，千子部从，众人见已避道，得先见佛。
却复本身，前礼于佛，佛言：汝非先见于我，彼须菩提最初见我。
以观空故，得见法身，名真供养。
①智论，一一，取要。
又出增一三八。
②如佛从，西域记四·一八：劫比他国城东二十余里，有大伽蓝伽蓝大垣内有三宝阶，南北列东面下，是如来自三十三天降还也。
昔如来起自胜林，上升天宫，居善法堂，为母说法。
过三月已，将欲下降，天帝释乃纵神力建立宝阶，中阶黄金，左水精，右白银，如来起善法堂，从诸天众履中阶而下，大梵王执白拂履银阶而右侍，天帝释持宝盖蹈水精阶而左侍，天众凌虚散花赞德。
数百年前，犹有阶级，逮至今时，陷没已尽。
诸国君王，悲慨不遇，叠以砖石，饰以珍宝，于其故基拟昔宝阶。
其高七十余尺，上起精舍，精舍中有石佛像，而左右之阶有释、梵之像。
所以相敬者，为除慢法故。
四分中，由诸比丘不知大小故，佛诃责已，告言：汝谓谁应受第一座、第一水、第一食，乃至起迎逆礼拜、恭敬问讯耶？
诸比丘言各不定，或云十二头陀者大姓多闻法师持律禅师等。
佛言：汝等各各长慢，故作是语。
广说三鸟兽相恭敬法。
便说偈①言：其敬长老者，是人能护法，现世有名誉，将来生善道。
教化人民，皆随法训。
汝等于我法律中出家，更相恭敬，佛法可得流布。
自今已去，听随长幼，恭敬礼拜上座，迎逆问讯。
次敬意中。
初征示。
四分下，引释。
文出房舍犍度，彼云尔时佛从王舍城，与诸比丘人间游行，诣毗舍离。
时六群先往取房，为和尚亲厚等。
时舍利弗、目犍连后至，不得房宿，卧埵上，因集众诃诫，如钞所引。
初引佛问。
诸下，众答。
佛下，诃责。
即见制意。
广下，引缘。
彼云过去有三亲厚，象、猕猴、鵽鸟鵽，当刮反。
尔雅注云大如鸽，亦言鸠，或言雀，依一尼拘律②树。
彼作是念我等共住，不应不兴恭敬，互相问言忆事近远。
象言：我忆小时，此树触我脐。
猴言：我忆此树，举手及头。
鸟言：我忆雪山右面，有大尼拘律树。
我于彼食果，来此便出③，即生此树。
时象即以猴置头上，猴以鸟置肩上，游行村聚，说偈如钞。
上句行敬，次句显益，三即现报，四是后果。
汝下，劝依。
自下，立制。
今时僧众，不别尊卑，宿德、晚生，互相作礼。
受戒徒分时分，坐夏空数浅深。
堪嗟世薄情浮，深痛律崩法坏。
有心弘护，宜切依承。
①便说偈，考现律非偈，彼云：时象即以猕猴置头上，猕猴以鵽置肩上，共游人间，而说法言：其有敬长老者，是人能住于法，现在有名誉，将来生善道。
尔时鵽说如是法，人皆随顺，法训流布。
②尼拘律，名义曰：此云无节，又云纵广，叶如此方柿叶，其果名多勒，如五升瓶大，食除热痰。
孤山智圆摭华钞云：义翻杨树，以树大子小，似此方杨柳故。
宋僧传云：译之言易也，以所有易其所无，如拘律陀树，即东夏杨柳，名虽不同，树体是一。
③便出，僧祇云啖此果来，放粪于此是也。
大悲①云：佛过去时，若见三宝、舍利塔像、师僧父母、兄弟姊妹、耆年善友、外道诸仙、沙门婆罗门等，无不倾侧，谦下礼敬。
以是报故，成佛已来，山林人畜，见佛行时，无不倾侧，低头礼拜。
增一②云无恭敬心于佛者，当生龙蛇中，以过去从中来，今犹无敬、多睡等。
杂含云告诸比丘若见四众，摄持诸根，长夜安乐等。
次科。
大悲经中，初叙修因。
倾谓尽心，侧谓回避。
以是下，次明感果。
如佛将成道，在尼连河沐浴，身瘦不能自持，感树垂枝，助佛身出；至于入灭，双林变白之类。
无情尚尔，况有情耶？
增一中。
初示来报，以下，推往因。
杂含中，诫敕比丘。
四众即所敬。
摄诸根者，谓恭谨也。
长夜通目现、未，安乐通世、出世。
①大悲，卷三：佛告阿难，汝观如来在路行时，能令大地高处令下，下处令高，高下诸处悉得平正，如来过后，地辄还复；一切树林，倾侧向佛，树神现身，低头礼拜，如来过后，树辄还复；一切丘陵坑坷，屏厕臭秽，丛林瓦砾，皆悉扫除，平正清净，馨香芬烈，众华布地，如来足履，蹈上而过。
无情诸物，尚皆倾侧，何况有情？
已下略如所引。
②增一，彼云：佛在迦兰陀竹园说法，长老比丘向佛舒足而睡。
世尊告曰：此长老比丘，五百世中恒为龙身，今设当命终者，当生龙中。
智论云：外道是他法，故轻佛，来至佛所自坐。
白衣如客，故命坐。
一切出家五众，身心属佛，故立。
若得道罗汉，如舍利弗等，皆坐。
三道以下，并不听坐，以所作未办，结贼未破故。
又云①释迦牟尼佛，无别菩萨僧，故文殊师利、弥勒等，入声闻僧中，次第而坐云云。
三中。
智论，初明对佛不同，有四。
前二，俗众俱坐，命、不命别；后明道众或坐、不坐，学、无学分。
三道，即三果。
凡夫可知。
未办，谓所证道；未破，谓所断惑。
又下，次明大小坐次。
余佛僧徒，三乘位别；释迦之众，纯一声闻，故云无别菩萨僧也。
文殊师利，此云妙吉祥②。
弥勒，此云慈氏。
次第，谓依夏腊。
准此以明，诸大菩萨，必应示受③声闻律仪，即经所谓即现声闻而为说法是也。
①又云，会正：出彼论第三八，彼复云有佛为一乘说法，纯以菩萨为僧；有佛声闻、菩萨杂以为僧，如阿弥陀国，菩萨僧多，声闻僧少等。
通释：凡化土，以声闻僧为本，菩萨为末。
菩萨但化现，实身在报土故。
报土并反之。
钞批：非谓释迦佛法都无菩萨僧，其菩萨皆剃染入声闻众中，隐于菩萨之像，从声闻之像。
如经云：内秘菩萨行，外现是声闻。
②妙吉祥，生时有十吉祥故，一、光明满室，二、甘露盈庭等，具如西域记。
③必应示受，通释：如文殊，梵德婆罗门家受生，示发心受戒之相。
弥勒，波婆利婆罗门家受生，现出家剃染之形是也。
然或有亦住俗形，如维摩诘有妻子等是也。
二、明对缘是非。
四分中有四：一、不应礼一切白衣及女人；二、前受戒人，不应礼后受戒者；三、不礼犯边罪等十三难人，被举、灭摈、应灭摈等；四、不礼一切说非法语者。
次科，不应中。
初文四种。
前是俗人，余皆道众。
又复二是下座，三即非僧，四即无德。
三中，十三难人无戒，三举行缺，二灭体坏。
古来国朝①，多有令僧反拜君父。
盖不知三宝福田，四生依怙，道超尘网，德跨樊笼，君不②得臣，父不得子，不堕四民之数，是为三界③之宾。
形虽免于屈申，心敢忘于奉敬？
但以④志求解脱，仰答劬劳，不怠熏修，上资治化。
岂唯拜伏，方为报德乎？
①古来国朝，古晋时安帝元初中，太尉桓玄屡立令沙门致敬王者之仪，于时，庐山远公著沙门不敬王者论五篇停之。
及于北魏太武真君七年，道士寇谦、司徒崔浩毁灭释门已来，动有此弊。
唐僧传护法一科，及统纪三九已下可见焉。
又见翻译名义集新编一二四上一四。
②君不，孟子曰：盛德之士，君不得而臣，父不得而子。
③三界，主客篇云：沙门释侣，三界之宾。
记曰：乐以出家超世，无系之人，故如宾也。
④但以，沙门不敬王者论云：如令一夫全德，则道洽六亲，泽流天下。
内乖天属之重而不违其孝，外阙奉主之恭而不失其敬也。
梁传六，慧远传。
宝梁经云：若破戒比丘，受他持戒者恭敬礼拜，得八轻法：一、作愚痴；二、口喑哑；三、颜貌丑陋；四、其面侧戾，见者嗤笑；五、转受女身，作贫穷婢使；六、形体羸瘦，夭损寿命；七、人所不敬，常有恶名；八、不值佛世。
此破戒者，乃至大地无涕唾处。
余如上篇。
宝梁中。
八轻者，由无惭耻，慢易有德，即因心也。
下列八法，并来报也。
或可六、七通于现、未。
乃至下，明德薄。
毁戒之人，片地无分，即梵网经云不得国王地上行，不得饮国王水。
五千大鬼，常遮其前，扫其脚迹，骂言大贼等。
又如佛藏不消一杯之水，一纳之衣，何况四事？
指上篇者，即对施中。
二、应礼分二。
初无缘合敬。
律中，小沙弥尼，礼大沙弥尼，如是展转，乃至如来及塔。
余如后说。
应礼中，初文。
无缘者，缘见次科。
下礼于上，故云合敬。
下大小相敬中自说，故此指之。
四分十种非威仪不应礼：大小行，裸身，若剃发，若说法，嚼杨枝，洗口，若饮，若食，若啖果。
增一云：塔中不应礼。
五分：相瞋，屏处不得礼。
十诵：睡、缝衣、大众中、在路行、病时，不得礼。
僧祇：泥作、浣衣、洗浴及手足、著一衣①时、疾行等，不应礼。
十诵：佛塔、声闻塔前，自他不得互礼。
五百问云：佛塔前礼比丘，犯堕。
僧祇②：礼塔、诵③经、读经、写经、授经、暗中，并不得礼。
皆谓别有所敬故也。
二中。
初广引诸文。
四分十种，大小行为二。
增一塔中，谓非处也。
五分相瞋，谓心恶也。
十诵有五，并下二塔前为七。
僧祇有七，分之可见。
五百问示犯，准应得吉。
僧祇六种。
皆下，别示经、塔等不得之意。
①著一衣，简正：谓但著涅槃僧也。
钞批：慈云：五条为一衣也。
会正同之。
问：何故不礼单著五条者耶？
答：五条作务、道行时著，故不礼之。
问：单著七条或大衣，亦是一衣也，何局五条号一衣耶？
答：七条、大衣必衬五条，其上著之，故五条云一衣也。
湛堂谓：考僧祇本文，著一泥洹僧时，则简正为是。
②僧祇，彼云：若泥作不应礼，如是一切作，熏钵、浣衣、煮染、染衣、缝衣、澡浴、油涂身、洗足、洗手面、洗钵、礼塔、食时、含咽、著眼药、读经、诵经、写经、经行，下阁、上阁时，上厕时，不著衣时，著一泥洹僧时，尽不可礼。
暗中不应礼，授经时不应礼，著泥洹僧时、著衣时、疾行时，不应礼。
③诵，止观云：诵者，背文暗持。
一如法华注云：看文为读，不忘曰诵。
三、立敬仪式。
分三：敬佛法；敬僧法；大小致礼法。
三中，标分有三。
初是佛宝，义须兼法，下正明云佛像经教住持仪等是也，即题中像字。
下之二科，僧、别分之，即题中僧字。
初中，敬佛塔法。
若塔庙①支提受用之物，乃至拟造堂殿、床座材石等，已经佛像受用者，纵使风吹雨破，当奉敬之，如形像无异。
故四分中：王以园施佛，佛不受，当令奉僧。
何以故？
若是佛园，及园物、房舍、房舍物、衣钵、坐具、针筒，便是塔庙。
一切诸天世人，沙门、魔、梵不能受用，应恭敬如塔。
若施僧者，我在僧中。
敬仪中，初科。
初正明。
准前盗戒，佛受用物，乃至为佛，亦不得卖易。
支提，亦翻为庙。
故下，引证。
王，即瓶沙王。
注文语势连上，合是大书，疑其传误。
施佛，则永不通僧；施僧，则兼通于佛。
①塔庙，下二八页引：杂心云：有舍利名塔，无者名支提。
塔或名塔婆，或云偷婆。
支提云庙。
简正：梵云塔婆谓封殡舍利处也。
庙，貌也，安形像处。
支提亦是塔庙之异名。
准此，安舍利云塔，安形像云庙。
又搜玄：庙者，智论云像也，谓如来形像之貌也。
增一云：告诸比丘：礼佛承事，有五功德：一者，端正，以见佛像，发欢喜心；二者，好声，由见形像，三自称号南无如来无所著至真等正觉；三、多财报，由以华香供施故；四、生长者家，由见形已，心无染著，志心礼故；五、命终生天。
此即诸佛常法，当如是学。
次科。
五功德，前四别报，并列因果；后一总报，通前①为因，故但示果。
南无②，经音义中翻为归礼，或云归敬，或云度我。
如来者，成论云③：乘如实道，来成正觉。
无所著者，离尘染故。
至真者，离虚伪故。
等正觉者，谓三世道同，正即简异邪妄。
此即下，劝修。
诸佛所行，下凡宜学。
①通前，有云：前四因皆满足时，即生天上，感总报果，故云通前为因；若不满足时，皆成别报。
故云前四别报，并列因果也。
问：前四业，若满业具四，岂感总报？
若引业虽一，能感总报，何故云通前为因耶？
答：有云：大乘意，总业有三种异：一、唯感总报之业；二、唯感别报之业；三、通感总别之业也。
但唯感别报之业论义也。
多分强胜业，以一因感总别二报也。
谓欢喜礼佛一业，能生天上边，总报也；别得端正边，别报也：是名通感总别之业。
若轻浮心，唯感别报之业也。
若或泛尔受十善，无欢喜礼佛等别因，但感天上总报，不可感端正等别报也。
今记意，前四虽是别报，若四种共成，则更复感总报也，是通感总别意也。
又四种共成时，必可具十善义故也。
②南无，那谟或南摩，此曰归命。
要律仪翻恭敬。
善见翻归命觉，或翻信从。
归敬云：正音槃淡，唐言我礼，或云归命。
③成论云，济缘：乘谓能证智，如实道即所证理。
悟理起修，从因至果，故云成正觉。
智论：礼法有三：一者，口礼；二、屈膝，头不至地；三、头至地，是为上礼。
地持：当五轮至地作礼。
阿含云：二肘、二膝、顶，名轮①也，亦云五体投地。
先正立已，合掌，右手褰衣，屈二膝已，次屈两肘，以手承足，然后顶礼；后起顶头，次肘，次膝，以为次第。
三中。
初引三礼：口即言相审问，名下礼；屈膝即跪，为中礼；头至地，即稽首也。
地下，示五轮。
地持语通，故引阿含续释。
五处皆圆，故名五轮。
四支及首名为五体。
轮则别指五处，体则通目一身。
先下，正示礼仪。
正立者，摄身仪也。
合掌者，定心想也。
两掌相抵，指掌齐合。
今人但合指耳。
屈则先下后上，起则先上后下，故注云不相乱也。
手承足者，舒手仰承，表敬之极。
今人有结印者，不知法也。
世衰法丧，不识礼仪，或览此文，宜须依准。
①名轮，归敬所引名下有五字。
智论①云：若闻诸佛功德，心敬尊重，恭敬赞叹。
知一切众生中，德无过上，故言尊也；敬畏之心，过于父母、师长、君王，利益重故，故云重也；谦逊畏难，故云恭；推其智德，故云敬；美其功德，为赞；赞之不足，又称扬之，为叹。
又云②：植佛福田者，植谓专心坚著也。
随以③一善，礼诵香华等，至佛④无尽，由智胜故。
四中。
引论两段。
前段，初三句总标。
知下，牒释六义。
通是敬心，别分三业。
恭敬二字，义必兼身，又通约能敬。
尊重二字，则兼所敬。
又云下，引次段。
上举喻。
佛如肥田，专心如好种，坚著如投种于田。
随下，法合。
一善等是因，至佛是果。
由下，显意。
①智论，彼云：欲以诸善根供养诸佛，恭敬，尊重，赞叹。
今文若闻至赞叹，大品经之文。
知一切已下，论文，三·二。
②又云，同卷，植佛等五字，是牒经文，植谓已下，论文。
③随以，彼云：虽有种种福田，佛为第一福田。
又云：云何言乃至佛中间不尽？
答曰：是福者，以智慧力故，令是功德如涅槃。
④至佛，归敬云：至佛，其功不可尽也。
毗尼母：不得著革屣入塔、绕塔。
富罗①不得入塔者，彼土诸人，著者皆起慢心，故不听著。
寒雪多处，听著靴、富罗。
三千云：绕塔法：一、低头视地，二、不得蹈虫，三、不左右视，四、不唾地，五、不与人语。
又当念佛恩大难报，念佛智慧，念佛经戒，念佛功德，念佛精进，乃至泥洹。
又念僧恩、师恩、父母恩、同学恩。
又念一切人，皆使解脱离苦。
又念学慧，除其三毒，求出要道。
见塔上草，念手去之，不得捉拔；有不净，即分除之。
若天雨，当脱履塔下，乃上礼佛。
五中。
母论，西国以跣足为敬，故不得入塔。
此方以穿著为礼，或著袜履，亦须洁净。
寒雪处听者，谓开边国。
三千中。
初明绕法：一、现卑下，二、示慈心，三、离轻掉，四、离触秽，五、离溃闹。
又当下，次明用心。
念佛恩者，无量劫来，为度我等，不惜身命，求菩提故。
念佛智者，权巧方便，不思议故。
念经戒者，三藏教法，开发我故。
念功德者，威神相好，无与等故。
念精进者，乃至无一芥子地，非舍身处故。
念泥洹者，示现灭度，令诸众生追慕勤修故。
乃至者，略降生、成道、转法轮故。
僧是福田，师则摄诱。
父母生育，同学琢磨，皆思报故。
念一切人，即利他。
念学慧，即自利。
念除草，即营福。
天雨脱履者，即知天晴，亦通著上，但须净耳。
如上所念，不出三宝、亲友，慈悲、福慧，自利、利他，寻之可见。
①富罗，济缘曰：即是皮履。
又云：靴之类。
五百问云：比丘绕塔，女众①随者，不得。
有优婆塞，不犯。
大论：如法供养法，必应右绕。
贤愚②：舍利弗辞佛，膝行绕百匝也。
善见③云，辞佛法：绕佛三匝，四方作礼而去，合十指爪掌，叉手于顶上，却行，绝不见如来，更复作礼，回前而去。
杂含云：憍陈如久不见佛，后来，便以面掩佛足上，致礼。
六中。
五百问息嫌疑。
智论示绕法。
贤愚明礼辞，彼说：舍利弗辞佛入涅槃，佛问何不住寿一劫，答曰世尊年尚八十，不久涅槃，我不④忍见故；又三世诸佛，上足弟子，皆先取涅槃。
经文但示旋绕。
续引善见，具示仪式。
杂含中，明礼足，示敬之极。
然诸经论，皆令右绕，古今诤论，纷纭不息，都缘不晓绕佛、绕坛，两仪自别。
且直据祖教，略明大途，余广如别。
初明绕佛者。
归敬仪云：右绕者，面西北转。
右肩袒侍，向佛而恭。
比见有僧，非于此法，便东回北转，此为右绕。
西竺梵僧，阗聚京邑，经行旋绕，目阅其踪，并乃西回而为右绕，以顺天道，如日月焉。
次明绕坛者。
感通传，天人述西竺戒坛云：众僧登坛受戒、说戒事讫，东回左绕，南出而返。
戒坛⑥经，祖师对真懿云：律师勿见东回左绕以为非法耶。
此乃天常之大理也。
感通传云：天常乃左，人常乃右。
祖训明显，人妄穿凿，或曲引俗书，或妄凭世事。
且绕佛者，本乎致敬；绕坛者，便乎行事。
致敬则必须右绕，表执侍之恭勤；行事则必须左绕，使上下而伦序。
必依此判，宁复疑乎？
若尔，坛经云东回北转，绕佛一匝者？
答：此本登坛为行受法，因旋佛后，故云绕佛。
岂同殿塔，特申卑敬耶？
古记引秀州灵光舍利左绕为证，予亲瞻礼，但睹金铎动摇，岂见舍利左右？
此亦欺罔之甚。
①女众，本作比丘尼、优婆夷。
②贤愚，五·一二。
③善见，卷五，毗兰若婆罗门请佛已，去时之法。
辞佛法三字，本文无之。
归敬记解此文云：四方作礼，敬之切也；合十指掌，表摄心也；却行更礼，慕恋之极，不能已也。
④我不，阿含中云：身子闻佛欲涅槃，不忍见一佛去世，乃前入灭。
⑤本起，具云中本起经，全二卷，后汉三藏西域昙果共康孟详译，卷上云：佛告诸比丘，愿于古佛，待吾道成，侍卫左右。
⑥戒坛，四页：西明寺真懿律师，今之律匠也，彭亨勇锐。
最所忌情，恐东回左绕，伤俗之行事也。
余谕之曰已下如记。
此文意：律师以为非法耶？
而非是非法，天常之大理故。
⑦天文志，晋书·天文志云：日月本东行，天西旋，入于海，牵之以西。
如蚁行磨上，磨左旋，蚁右行，磨疾蚁迟，不得不西。
、正明相者。
佛像经教，住持灵仪，并是我等所尊敬，则至真齐观。
今流俗僧尼，多不奉佛法，并愚教网，内无正信，见不高远，致亏大节。
或在形像之前，更相戏弄，出非法语，举目攘臂，偏指①圣仪。
或端坐倨傲，情无畏惮，虽见经像，不起迎奉。
致令俗人轻笑，损灭正法。
正明敬相，斥非中。
初叙合敬。
我等者，通指末代。
敬像②同真佛，敬经同真法，故云齐观。
今下，正斥，又四。
初指非。
并下，示所以。
初句无智，次句无信，三即无识；由无此三，不守礼度，故云亏大节也。
或下，出非相。
文叙多事，不出三业。
攘谓揎袖出臂。
惮，难也。
致下，明过状。
①偏指，简正：谓此尊像，此好此恶。
钞批：谓指像云此匠拙，太长短。
②敬像，归敬云：使有心行者，对此灵仪，莫不涕泣横流，不觉加敬。
如临清庙，自然悲肃，举目摧感，如在不疑。
今我亦尔，慈尊久谢，唯留影像，导我慢幢。
如对真仪，为我说法，今不见闻，心由无信。
大论云：诸佛常放光说法，众生无始罪故，对面不见。
故僧祇中，礼人不得对于佛、法。
乃至悬施幡盖，不得蹈像，别施梯磴。
以此文证，明敬处别。
既知多过，弥须大慎！
至堂殿、塔庙，如履冰临深；睹形像、经教，必慑然加敬。
此则道俗通知奉法，贤圣达其信心。
且如对王臣、令长，事亦可会。
凡情难任，圣法宜遵。
次科。
初引文。
礼人悬幡，俱非恶事，犹诫轻侮。
良由对圣，更无所尊，故云敬处别也。
蹈谓足践。
既下，申诫，初勉慎。
至下，示法。
履冰临深，喻其悚惧。
诗云：战战兢兢，如临深渊，如履薄冰。
今借用之。
此下，彰益。
上句规他，下句感圣。
且下，举况。
令长，即郡县官典。
凡下，劝依。
任，信也。
比世中，多有在下床上礼佛者，此全无楷模。
敬人尚①自被责，敬佛自心存慢。
有心存道者，必不行之。
余亲问天竺诸僧，诸国无有此法，来此方见。
又三千威仪云：自在高处；及上座在前，自于后作礼；亦不得座上作礼。
别斥中。
初指非。
下床，即低床。
今时愚徒，多习讹风，有识苟闻，幸宜悛革。
此下，正斥。
祖师尝游晋魏，亲睹其事，乃于床上，与僧设礼，彼反责之，故云敬人等。
楷模，即指法律。
余下，引亲传以验。
既非西竺之法，显是此土滥行。
又下，引明文以证。
彼经：有三不应礼：一、己在高处，上座在下；二、上座在前己在后；三、自在座上，不应礼座下。
今文连引，以经对之。
①敬人尚，钞批：曾闻有游方小师，至食堂中，上床礼上座老僧。
老僧呵责：师从何处来，顿小法用，如何床上礼我？
答云：阇梨大于佛耶？
阇梨是佛弟子，尚于床上礼佛，某甲在床礼于阇梨，何爽而以见责？
老师当时结舌，不作一言。
十诵①：听持香炉、伎乐，在僧、佛前行；为和尚传信，得代和尚礼；得对佛加趺坐。
僧祇②云：作乐供佛，有欲心著，即须舍去。
俗人倩结华研香供佛者，得；余一切不合。
杂列中，初科。
十诵③三事。
初、在前行，为导从故。
伎乐，即伎者乐器。
准下僧祇，即是自作，非但手持。
为下，次、代他礼，为传信故。
文开和尚，余人理得。
古云④：似俗中传拜，先受命礼。
据理不然，但须师嘱，上座准同。
得下，三、明对坐，或为瞻想，或复禅诵故。
僧祇，初明作乐离过，仍决十诵持行之文。
次明为俗所使，唯开佛事。
①十诵，五一云：给孤独居士曰：佛听我作香炉在前行者，善。
佛言：听汝香炉在前。
又云：佛听我像前作伎乐者，善。
佛言：听作伎乐。
为和尚已下，未考。
②僧祇，三三云：作种种伎乐供养佛，若檀越言诸尊者，与我和合，翼从世尊，尔时得与和合。
在座，若座中有种种伎乐，生染著心者，即应起去。
准此，似不自作。
四分律五二：时诸比丘自作伎，若作贝供养，佛言不应尔。
彼畏，不敢令白衣作伎供养，佛言听。
东野：此文正制比丘自作，而记言自作，记恐忆失乎！
③十诵，考十、祇二本文，并非许自己，钞文似开导，记明开，恐二祖所览律文有异欤！
④古云，钞批：得代和尚礼者，如弟子欲游行，谓语曰：汝若见大德、某尊像，为我致礼。
其和尚即礼弟子云为我传礼，其弟子得受师礼，以受寄也，至彼传拜。
今俗家多有此事。
简正亦同此，彼云：若准俗中传拜，即不得具受。
终一拜了，至第二拜初便避之等。
大论①持世经并云：为众生故，碎身如麻米，又如芥子，令众生恭敬故，得入涅槃。
次科。
智论、持世，并述如来遗身之意。
欲彰恭敬，获报甚深。
麻米芥子，并比舍利。
持世经有四卷，第一云：我今虽得阿耨菩提，犹精进不息。
至涅槃时，犹发精进，碎身骨如芥子。
何以故？
怜愍未来众生故。
又应以舍利度者，心得清净故。
①大论，五九云：世尊入金刚三昧中，碎金刚身，作末舍利。
何以故？
有人佛灭度后供养佛舍利，乃至如芥子许，其福报无边，乃至苦尽。
僧祇：佛生日，乃至涅槃日，为大众说法，称扬佛德。
萨婆多云：二月八日成佛，亦以此日生；八月八日转法轮，亦以此日取涅槃。
若依瑞应①等经，多云四月八日生。
涅槃初云二月十五日临涅槃，复度十仙②，云过三③月已，入涅槃。
月德太子经：八月十五日入灭。
此并由众生见闻不同，故时节不等。
智论云：王舍城十二亿家。
舍婆提城九亿家，尚三亿见或闻。
由慢业故。
佛世犹尔，何况末法转轻，心业最重。
三中。
二段。
前引僧祇，通示四时。
文略成道、转法轮二日，故云乃至。
萨下，次定日月，又二。
初引文示异。
多论总明四日，但二日重叠。
今取下瑞应，四月八日④降生；复准涅槃，二月十五日灭度。
则四日各异，修供可行，复是此方机缘所乐。
故一年四日，释门时节：二月八日成道，二月十五涅槃，四月八日降生，八月八日转法轮。
适时之义，勿事专隅。
成道一日，唯出多论；生灭二日，如下自明。
转法轮日者，准今四分，成道⑤后五十六日，梵王方请，寻至鹿野，四月调机。
或有经说：成道后，过六七日说法。
或云二七，或云三七，皆不可定。
次引瑞应，别示降生。
具云太子瑞应本起经，有二卷。
后引涅槃、月德，别明入灭。
涅槃初云者，即第一卷序分中文，简后三十故。
彼云：娑罗双树间，尔时与大比丘八十亿百千人俱，前后围绕，二月十五临涅槃时。
十仙者，一、阇提首那；二、婆私咤；三、先尼；四、迦叶氏；五、富那；六、净梵志；七、犊子；八、纳衣梵志；九、弘广婆罗门；十、须跋陀罗。
此十并外道上首，闻佛涅槃，归依得度。
过三月者，即五月半后。
又第三十卷：师子吼言：世尊何故二月涅槃？
佛言：善男子！
二月，阳春之月，万物生长，花果敷荣，江河盈满，百兽孚乳。
是时众生，多生常想，为破众生如是常心故。
师子吼言：如来初生、出家、成道、转妙法轮，皆以八日，何故涅槃独十五日？
佛言：善男子！
如十五日，月无亏盈。
诸佛如来，亦复如是，入大涅槃，无有亏盈故。
月德中，与上多论相近。
阿含⑥亦云：如来八月八日涅槃。
此并下，二、约义会通。
初、正明，二、引证。
舍婆提，即是舍卫。
文中且举见闻，准论具云：舍卫九亿家，三亿家眼见佛，三亿家耳闻有佛，而眼不见，三亿家不闻不见。
佛在舍卫二十五年，而此众生不闻不见，何况远者。
由慢业者，出不见及不闻之所以。
我辈生不值佛，岂非慢重？
抚膺自责，深痛沈沦。
呜呼！
佛下，举况。
灭后正法，不及现在，像不及正，末不及像，故云转轻，谓奉佛之心薄也。
心业，即慢习也。
古记⑦，并以夏殷周三代正朔，和会诸文者，甚违祖意。
若可和会，即非见闻不同，况复经论并据西竺日月，那将此方正朔和会耶？
感通传，祖师问天人云：此土传佛生时不定，如何指的⑧？
天人答云：皆有所以。
弟子是夏桀时生，具见佛之垂迹。
然佛有三身，法报二身，非人天所见。
化身普被三千，故有百亿释迦，随机所感，前后不定。
不足疑也。
①瑞应，优婆塞支谦译，上云：至四月八日明星出时，化从右胁出。
②度十仙，出憍陈如品，自北本三八初，至四十及后分涅槃初。
又北本二五·一五云：如来悬见迦叶菩萨，却后三月善根当熟，亦见香山须跋陀罗竟安居已，当至我所，是故我告魔王波旬，却后三月，当般涅槃。
③过三，简正：过三月已，入涅槃者，魔王是十一月十五日来请，佛言过三月，证知定是二月十五日也。
今记释，学者多疑之。
通释：经三十一迦叶品中，明诸弟子不解佛意，或执定涅槃，执不定涅槃。
初定涅槃中，有五段，一、为诸仙说，二、为力士，三、为纯陀，四、为须跋陀，五、为阇王，皆有过三月涅槃之言，准似述余经之中事。
觉公引涅槃文已云：此过三月言，说已前之事欤！
现行北本无过三月已之言云。
又云：若据南本，似无此违，经初以无过三月语故。
④四月八日，余记释异此。
钞批：然佛生日，经论说不同，今取一判，依二月八日生为定。
谓据其处胎十月，既是四月八日托胎，明是二月八日生，正有十月故也。
乃于四月八日昼，乘象王降母摩耶胎。
菩萨于胎中日三时说法。
⑤四分成道，通释：按律，佛成道后：一、七日树下思惟；二、从定起食贾客蜜麨，食已又树下七日趺坐；三、从座起，受树神呵梨勒果，寻又树下七日趺坐；四、从座起，入村乞食，受婆罗门食，更诣离婆那树下七日趺坐；五、入村乞食，受婆罗门妇食，还树下七日趺坐；六、又入村乞食，受婆罗门男女食，更诣文驎树下七日趺坐；七、七日后，天大雨，龙王以身荫佛；八、七日雨止，诣尼拘律树下敷座趺坐，思惟所得法，而后梵王来请法轮。
即成道后已经八个七日，故记云五十六日。
具如律三一·二中。
⑥阿含，涅槃疏：长阿含说八日出家，八日涅槃，此云十五日，盖依感见不同，亦是如来身密自在。
欲明妙本圆极故，以十五日为喻。
⑦古记，会正：然姬周历十一月为正，周四月即夏二月。
何以此方正朔三代不同？
尚书·大传曰：夏以十三月为正，色尚黑，以平旦为朔。
殷以十二月为正，色尚白，以鸡鸣为朔。
周以十一月为正，色尚赤，以夜半为朔。
是知瑞应等言四月，即用周正，婆论言二月，即用夏正。
又云：佛定当建卯月生，周以建子为正，故建卯当四月；殷建丑为正，建卯当三月；夏以建寅为正，建卯当二月。
简正云：或有依远疏云，佛卯月八日生。
宝法师云：盖是建正不定故，致二、四之别也。
夏时建寅为正月，故二月即卯也；周时建子为正月，四月为卯也。
取此为定也。
又二月八日成道，八月八日转法轮定者，准四分，成道后五十六日，梵王方请转法轮，更经四月调根故等。
通释：依名义集、佛祖统纪，佛在周昭王二十四年甲寅之年四月八日生，以周第六主穆王五十二年壬申之岁二月十五日入灭，此为正义。
正据有六：周书异记、法本内传等。
次列异说，有八种：石柱铭、像正记等。
具如名义三·二三，统纪二·八，彼二文亦引年代。
和会非斥者，同今记。
统纪云：盖自汉武改寅为正，至于今日，遵而用之，则经传之言四月，非为差误。
不当远据周历，改为二月也。
⑧指的，洪武正韵云：要处也。
四分云：何得知正法久住？
佛言：若比丘敬佛、法、僧、戒，以是故，正法不灭。
反上则灭。
四中。
初标比丘启问。
下佛答中。
三宝及戒，住持纲领。
敬慢兴废，必其然乎。
次明敬僧法。
二、敬僧者，谓四人已上大众也。
若众主是和尚、阇梨，随徒并是弟子者，纵有十人、二十人立奉敬者，亦无有违。
传云佛见僧来便立者，此无正教。
释中，初科。
前明徒众侍立。
无有违者，谓顺教也。
传下，指妄。
传字平呼。
今时禅讲，不知礼法，端受众礼，坏灭僧宗。
且四人僧者，办事功高，别人力弱，理无反敬，为存教诫，暂开众立。
况外无轨范，内德空虚，但欲自尊，宁思来报？
必负高识，愿听直言：或对大众，必须起敬；或受众礼，止可三人；或众围立，恒知非便。
既居师表，岂得懵①然？
①懵，音蒙，无知貌。
若师僧犯僧残已下罪者，必欲行别住，佛制弟子经理，亦须恭敬礼拜。
为僧设礼，非礼弟子。
次科。
僧残已下者，以犯初篇，失师位故。
弟子经理者，谓求僧行法，弟子预数故。
亦须敬礼者，谓师乞忏设礼陈词也。
为下二句，明反敬之意。
是知弟子在僧，但据僧别强弱，不论师资高下也。
行忏既尔，斋讲余事，准义皆同。
故注以示之。
次明大小设礼法。
毗尼母云：吾去世后，当依波罗提木叉行法。
当各各谦卑行之。
除去骄慢，安心净法。
下座称上座为尊者，上座称下座为慧命。
大小相敬中，初科。
初母论，即佛垂灭嘱累之词。
初令奉戒。
以木叉住持中胜，故制依之。
当下，次令相敬。
净法，即律范。
尊者，谓腊高德重，为人所尊。
慧命，谓博闻强识，以慧为命。
皆相美赞之辞也。
四分：五众相礼，如来及塔通礼。
初、小沙弥尼礼大沙弥尼、沙弥、式叉、比丘尼、比丘、如来及六塔；二、小沙弥礼大沙弥尼、沙弥乃至如来及六塔；三、小式叉摩那，礼大式叉乃至如来及四塔；四、小尼礼大尼、比丘、如来三人，三塔；五、小比丘，礼大比丘及如来二人及塔。
第二，次礼中。
初通示。
五众下，略及塔字。
相礼者，若五众相对，则四位尊卑，二众沙弥同一位故；若五众各论，自分大小，当众同腊则须对礼。
如来及塔，五众齐敬，一向是尊，故云通礼。
塔即坟冢。
初下，别列。
五百问云：得礼师冢。
还自问曰：生时①是师，死成枯骨，何由向礼？
答：佛在世时，应须供养，泥洹已，亦是枯骨。
师亦如是，须报恩故，得礼冢也。
死尸未葬，义准礼之。
次科。
五百问中，决前礼塔。
引佛为比，意在报恩。
死下，义准。
论明礼冢，不言尸故。
①生时，钞批，五百问中，虽令礼尸，然其约理。
别脱之戒，但随其形，形灭戒失，不合致礼。
今许礼者，唯通其亡师，余亡比丘，以非恩造之德，定不许礼也。
此解有妨，以四分明文云云。
搜玄：命终戒失，云何礼之？
答：据文戒失，然其身骨曾加胜法，约是胜法所加之处，由得致礼。
准其如来生处、得道、转法轮、般涅槃处，起塔供养，此准之故得礼也。
四分①：沙弥当以生年②为次第。
若生年等者，应以出家年为次第。
别示中，初文。
若据沙弥，亦取受戒前后，分上、中、下。
此约多人初受，排次为言。
生年，即俗年长幼。
出家年，即入道先后。
①四分，具文云：诸比丘作如是念：沙弥当以生年为次第，为以出家年为次第耶？
佛言：应以生年为次第。
若生年等者，应以出家年为次第。
②生年，此有异义。
一义云：是定法同沙弥坐次时，以生年为本，以受十戒为末，故先以生年为次第；若生年等时，依十戒腊次为次第也。
即沙弥篇六念云：第三念：我今年若干，某年月日时受十戒。
以律制生年次第，又出家年次第，二俱须知。
问：钞文出家年，若云受十戒者，何记中云若据沙弥，亦取受十戒等耶？
是似出别义。
答：不尔。
只对生年次第是本，受十戒次第云亦也，非出别义也。
问：若尔，何记云出家年即入道先后乎？
入道最初是形同故。
答：不尔。
道者，指出家五众。
入此五众道，以受十戒为最初故。
排者，纸书人名押令见腊次。
一义云：出家年者，非十戒法同，是谓剃发形同也。
钞不云十戒事，故记云若据沙弥等也。
意云：若生年等，以十戒先后分上、中、下；若受十戒，多人同时，以入道剃发先后宜为次第也。
一义云：出家年者，即以出家入寺为次第也。
谓形同沙弥，先以生年为次第；若生年等，以入寺先后为次第，即今钞、记释是也。
若形同受十戒，亦先以生年为次；若生年等，以受十戒先后为次，即今记若据沙弥等释，及沙弥篇等释是也。
济览：今案律，僧列二百五十，尼有三百四十八戒，有其多少，所以德有胜劣也，而又戒体不同也。
沙弥不尔，共持十戒，何优劣之有？
问：今记及沙弥篇何是耶？
答：记意谓：若据沙弥，亦取受戒前后分上、中、下，此约同年多人，初受排次为言；只无同年，则以生年之谓也。
沙弥篇念二年意在此。
今不取也。
何者？
如解者曰记此约之此字，承上若据等文，若尔之若字，云何销乎？
又云：同年初受，故取法年，是局；初受坐虽常坐，同年则取法年，故通。
问：沙弥得礼大沙弥尼。
男女位别，今许礼者？
答：莫非未具总名，无胜德可彰，又非师摄，但得向礼及以尸冢也。
次科。
问意，恐谓下众同大僧故。
答中，二义。
初约戒等释。
未具总名者，同号沙弥故。
无胜德者，戒体同故。
又下，次约非师释。
大僧不尔，反上①二义，故百岁比丘尼，礼初夏比丘足也。
①反上，问：反非师义可尔，僧尼实不同故。
反戒等义难得，心俱具戒而名同故，又戒体同故。
答：实为难解，追而可寻。
今按：虽同名具戒，而制限有异，谓尼单提法中制八敬等戒，师禀大僧，僧单提法反立教尼方轨，是则受体虽同，随戒分异。
四分：至上座前，脱革屣，偏袒右肩，合掌，手执①两足，云我和南，而作礼也。
出要仪云：和南者，为恭敬也。
声论云：槃那寐，此翻为礼。
五分：若人多，但别礼师，总礼余人而去。
中含云：至俗人家，先坐已，后设礼敬。
余广如彼恭敬经说。
三中。
初示礼仪。
身口虔恭，用彰意重。
出下，显华梵。
五下，明总别。
中下，明受俗礼。
恭敬经，即中含所集，彼云：尔时世尊告诸比丘：当行恭敬，及善观敬重诸梵行人。
若不恭敬，必无是处。
①手执，通释：天竺法，必直捉足耳。
又调部中云有女人捉比丘足礼，动指觉乐，僧残等，诸部中亦多此例。
然此土远礼为善。
归敬云：今时行礼，观时进退。
若佛像、尊师，却坐垂足，方可如上五轮接足。
如其趺坐，则随时而已。
亦见有人闻有顶足之相，遂致就坐拔他足出，云我欲顶礼，一何触恼。
毗尼母云：从无夏至九夏是下座，十夏至十九夏名中座，二十夏至四十九夏名上座。
五十夏已去，一切沙门、国王之所尊敬，是耆旧长老。
四中。
母论四名，局据夏限。
若如五分①，取上无人，随时受称，则通大小。
今时禅众，无论老小，例称上座。
不知孰为下座乎。
①五分，又不知齐几为上座，佛言：上无人者，皆名上座。
僧祇：无岁比丘得共三岁坐，乃至七岁得共十岁坐。
若卧床，得三人坐。
坐床，二人坐，长一肘半床，相降三岁，得二人共坐；若减，并与上座。
若卧床过三肘，得降四岁共坐；若减，不得。
若大集会，床座少，得连床接系，勿令使动，得同坐。
若方褥，长三肘，得共四岁坐；减者，不得。
若散敷草地，共坐无罪。
五中，初科。
前明共坐限齐。
若下，次明床敷大小，有三。
初明床座。
卧床三人坐者，谓减三肘者。
坐床肘半，二尺七寸。
若减并与者，不容并坐故。
卧床过三肘者，五尺四已上，三人有余，故加至四。
降四岁者，如六岁得共十岁坐也。
大会得连床者，一、以床少，二、不许动，故暂开之。
若方下，次明毡褥，准前床量。
若散下，后明敷草，由无限量，故得共坐。
伽论云：地敷，得共未受具人坐。
萨婆多：长床相接，但令异席、异褥、异槃①，令中空绝各异，得与女人坐。
次科。
伽论，地敷，义是长连不可动者。
多论。
床连、席异，谓床上敷席也。
中空绝者，准须相远，方免讥过。
论明俗女，俗士可知。
①槃，与盘同，讣请篇云：不得同盘食。
僧祇：受人礼拜，不得如哑羊不语，当相问讯①少病少恼、安乐不？
道路不疲苦？
共上座②语，亦得云慧命。
六中。
初明受礼，义无忽傲。
如哑羊者，彼有哑羊③外道，受不语法。
世有持不语者，谓为上行，此外道法，宜速舍之。
问讯之语，随时适变，不必依此，故云等也。
共下，明呼召。
慧命名通，不专下座，故虽耆宿，亦得呼之，即如经中慧命须菩提是也。
①问讯，尔雅：讯，言也。
僧史略曰：如比丘相见云不审，谓之问讯。
律文，其卑者问尊，则云：不审少病少恼，起居轻利否？
若上慰下，则云：不审无病无恼，乞食易得否？
住处无恶伴否？
通释：四分，匿王问讯世尊云起居轻利，游步康强，教化有劳耶？
佛慰问诸比丘言住止和合安乐否？
不以饮食为苦耶？
②共上座，同卷又云：应唤跋檀帝，若慧命。
③哑羊，业疏二一·一六：十诵云：若受哑法，偷兰。
以同外道故。
记云：十诵，哑法，即如白羊外道。
二、明造佛像塔寺法。
初、明造经像法意者。
如来出世有二益：一、为现在生身说法；二、未来经像流布，令诸众生，于弥勒佛，闻法悟解，超升离生。
此大意也。
第二，法附。
造像中，初科。
上句标示，如来下，正明。
现在，即化相佛、法，一期益近。
未来，即住持佛法，三时益远。
即经云应可度者，皆悉已度；其未度，作得度缘是也。
恐后生造像，无所表彰，故目连①躬将②匠工，上天图取，如是三反，方乃近真。
至于下天，此像垂地来迎。
世尊命曰：汝于来世，广作佛事。
因垂敕云：我灭度后，造立形像，一一似佛，使见者得法身仪则，乃至幡华供养，皆于来世得念佛三昧，具诸相好。
如是造立，是佛像体。
此像中国僧将来汉地，诸国不许，各爱护之，不令出境。
王令依本写留之。
今后传者，乃至四写。
彼本今在扬州长乐寺，亦云龙光瑞像云云。
次正明中，初文。
先叙目连图写，至下，后引如来垂诫。
以佛生七日，摩耶命终，生忉利天。
佛后成道，思报母恩，升天说法，经于一夏。
按造像③经，时优填王思念如来，命目连引三十二匠，往彼天中，以栴檀木各图④一相。
如是至三，方得圆足。
文云恐者，若论图写，似指目连，取后垂诫，须推佛意。
虽缘在优填，意存来世。
次垂诫中，初、明授记。
即优填王闻佛下天，将像⑤至宝阶所，像即迎佛，自行七步，佛为摩顶授记，辞如钞引。
低首曲身，故云垂地。
因下，次、正诫敕。
法身仪则者，威容相好，法身之表故。
得念佛三昧者，由见色像，三昧易成故。
具相好者，由生欣慕，能感胜报故。
如是者，即指檀像，敕后效之。
注中国僧者，即鸠摩罗琰，从西天负像，欲来此方，路经四国，皆被留本图写。
至龟兹国，王抑令返道，以妹妻之。
后生罗什，赍至姚秦。
后南宋⑥孝武破秦，躬迎此像，还于江左，止龙光寺。
至隋朝⑦，于杨州置长乐寺，有僧奏请瑞像归寺。
今在帝京。
此据龙光壁记所载。
若感通传，天神云：非罗什将来。
未详孰是。
①目连已下，至来迎，出西域记五·一六。
世尊已下，义加。
②躬将，释迦像传上三优填王造瑞像第一：释迦成道后第八年，为报母摩耶恩，往三十三天。
是时人间四众，不见如来，如丧父母。
尔时填王遂得苦患，敕国界问诸巧匠曰：我今欲造佛像。
巧匠皆言：我等不能造佛妙相。
王问智臣：若作形像，为坐？
为立？
臣言：当作坐像。
一切诸佛，得大菩提，转正法轮皆悉坐故。
时毗首羯磨天，变身为巧匠，持诸刻器，到王城门言：我今造像。
王大欢喜，与主藏臣，于内藏中选择牛头栴檀香木，两肩荷负，持与天巧匠。
尔时大目连承佛神力，往令图相。
还返，操斧破木，其声上彻忉利天，至佛会处。
以佛力，声所及，众生闻者，罪垢皆得消除：盲者得视，聋者能闻，乃至三途离苦得乐。
是天匠不日而成，高七尺，面及手足皆紫金也。
王见相好，心生净信，得柔顺忍。
尔时阎浮始有此像。
尔时如来，过夏经九十日已，告四众言：却后七日，当下阎浮。
时天帝释告自在天，从须弥顶至池水侧作径路，金、银、水精。
是时佛踏金桥而下，时优填王顶戴佛像，并以珍异之物至佛所奉献。
世尊木像从座而起，如生佛，足步虚空。
向世尊合掌叉手，为佛作礼。
佛亦长跪合掌。
尔时，如来摩像顶言我诸弟子付嘱汝，吾灭度后一千年外，当于此土作大饶益。
造像供养，是人来世必得念佛三昧云云。
问：优填像本是坐相。
相传云嵯峨释迦。
彼像真写，然嵯峨像，立像，相违如何？
答：既云此像宝阶下立步行等，全如生身，岂有定相？
故知坐、立并通。
③造像，具云大乘造像功德经，全二卷，唐提云般若等译。
然今检彼，无目连引匠往天之事，彼云：毗首羯磨天，知王意，化为工匠，造立佛像。
珠林二一引此文，言出多卷。
优填王经，未得其本，无由照对。
④各图，问：三十二相中无见顶相、梵音无碍相、常得上味相等，如何图之？
答：简正：准造像经云：尔时优填王思念如来不已，乃请目连运神通力，接引三十二工匠，以栴檀木于天宫各图一相，如是至三，方得相好具足。
注云：准此，翻经者不了，不合云各图一相，且妙音声如何图之？
不妨将三十二人往于天中，以表佛有三十二相，未必各图一相。
今钞文但云躬将匠工，亦不言数等。
躬者，亲也。
准此，今记且依造像经等，一往作此说耳，实不尔欤。
⑤将像，西域记云：在中印度境，劫毗罗城大伽蓝中，西面。
又简正记云云，文长从略。
⑥南宋，孝武第三主。
第一高祖，第二文帝。
简正云：秦有三主：一、苌，二、兴，三、泓。
登位之后，南朝宋孝武帝伐破姚泓，乃西入咸阳，躬亲礼敬，驾以文轩，施于江左，止龙光寺，因号龙光瑞像。
⑦至隋朝，江南扬州，至隋，移江北，亦名扬州。
则江南扬州有龙光寺，江北扬州有长乐寺。
今人随情而造，各生奇薄，不追本实，竞封世染。
所以中国传像，在岭东者，并皆风骨劲壮，仪肃隆重，每发神瑞，光世生善如长干瑞像，是阿育①王第四女作，脚趺铭②云。
今在京师，大发灵相；逮于汉世，髣髴入真；流之晋宋，颇皆近实。
并由敬心殷重，意存景仰，准圣模样，故所造灵异。
次示此方中，初科。
前叙任情。
奇薄世染，如下自述。
所下，次引古制。
初引西土传来。
岭东，即此震旦，在葱岭之东。
风骨劲壮，言其体貌。
劲即直也。
仪肃隆重，言其威势。
每发神瑞，言其灵异。
光世生善，言其动人。
注中，准冥祥③记云：东晋咸和四年，秣陵尹高悝，因下朝，见浦中光起。
令人漉，得一金像，可长三尺，光、趺并缺。
乃以所乘车，欲载归宅，路经长干寺，车乃不进，遂任牛牵入寺。
复经岁余，有临海县捕渔人，又涝得一莲花趺，进于成帝，敕于像所，与本符合。
后有五梵僧，诣高尹宅云：我从天竺，得一育王像将来。
路经险阻，埋在黄河侧，后求之不得。
我等同梦像云吾流浪江南，为高尹所得，故来相访。
高尹引僧入寺礼谒，五僧因而住寺。
后经四十三年，有交州合浦郡采珠师，又漉得圆光，进简文帝，敕送长干，复合本制。
脚趺铭者，谓阿等七字镌在座足，由是梵书，先无人识，后求那至，方乃辨定。
在京师者，即隋朝，迎入京兆府大兴善寺，每至六斋，常放光明。
次引此土创制。
汉世佛法初来，至于晋、宋已前也。
髣髴，犹似像也。
并下，总出所由。
初句心重，次即追慕，三谓法古。
故下，结成所引。
①阿育，唐传一二，亦有此缘。
②脚趺铭，搜玄：脚趺铭云者，像脚趺上有铭，云是阿育王第四女作。
③冥祥，亦出唐传一三慧达传中。
今随世末，人务情巧，得在福敬，失在法式。
但问尺寸短长，不论耳目全具，或争价利钝，计供厚薄。
酒肉饷遗，贪淫俗务，身无洁净，心唯涉利。
致使尊像虽树，无复威灵。
菩萨立形，譬类淫女之像；金刚显貌，等逾妒妇之仪。
乃至抄写经卷，唯务贱得，弱笔粗纸，恶匠鄙养。
致使前工无敬，自心有慢，彼此通贱，法仪灭矣。
二、失法中，初科。
先叙得失。
与之且言福敬，夺之过在无法。
但下，次列非相，又二。
初斥造像。
前明经营不净；菩萨下，次示形像乖仪。
身量论其价直，故但问短长；相好不令用工，故不论全具。
争价利钝者，利谓匠工，欲其多得，钝即主者，不肯增加。
计供，即饮食供给。
上四句，是营勾①人非；酒下四句，即匠者之非。
饷遗即献送，遗字去呼。
致下二句，显其无功。
树字上呼。
形体裸露，腰身曲折，故类淫女。
古记②谓言不便，故音为遥，以训美好，不见意也。
此责造人，岂斥圣像？
必谓淫女言粗，妒妇云何不改？
今但依字，余针反之，不劳穿凿。
含瞋努目，袒膊挥拳，故逾妒妇。
乃至下，次明造经。
弱笔，谓不善书者。
恶匠，谓不择良工。
鄙养，即薄于供给。
①勾，与构音同，今借用，此云营构。
②古记，义苑也，据字书淫，余昭切，音遥，故致此谬也。
致令经像训世，为诸信首，反自轻侮，威灵焉在？
故致偷盗毁坏，私窃冶铸，焚经受用，多陷罪咎。
并由违背世出世法，现在未来①受无量苦，皆由失法之所致也。
二中。
初叙无灵。
经像住持功高，故为信首。
故下，显过。
偷盗，是遭夺失；毁坏，即风火所损。
私窃冶铸，谓金铜等像，镕为别物。
焚经受用，即金银字经，烧取余用。
多陷罪咎，谓累他也。
并下，出意。
薄贱轻侮，乖俗礼教，非佛严敕，故云违背世出世法。
现、未两报，因像而致。
后之制造，可不慎耶！
①现在未来，如宋徽宗废兴善寺，瘗佛像于殿基已，俄病，胸腹溃裂而死；简静寺尼用书经绢为儿衣，身疮白虫，号叫而死之类。
是现在苦。
未来无量苦，可知。
统纪五五。
若使道俗存法，造得真仪，鸟兽不敢污践，何况人乎？
近见①有贼劫盗瑞像，才入佛殿，便忽迷闷，莫知所趣。
至晓，寺僧怪问，久而方醒，云云。
但能奉圣像仪，佛亦垂形示迹。
三中。
初明合法有灵。
注中，即前长干像在兴善寺，遭贼缘，具如注。
又圣贤录云：隋时，蒋州兴皇寺佛殿被焚，有丈六铜像，正当栋下。
及火发栋坠，像自移南五六尺，四面灰炭，去五六尺，略无尘沾。
后在白马寺，鸟雀不侵。
斯皆造立有法之所致耳。
但下，次明至诚感圣。
①近见，钞批：立谓：是京中兴善寺也，中宗孝和皇帝改为丰国寺。
殿内先有一立铜像，寺僧嫌丑，移向龛北面。
其像夜行归于本处。
明旦僧见旧处，谓是人移，怪问徒众，了无移者，即更送龛北。
至明旦复于本处而见，乃觉神异。
后时有贼夜入，欲盗此铜像，忽而迷闷，不知出处。
至晓僧见，问其所来，具答其意。
其殿后忽被烧，时人见像蹑空而去也。
善见①云：佛右牙，帝释处；右缺盆骨，师子国中。
增一：优填王造栴檀，波斯匿②王造紫金，二像各长五尺。
西土灵仪中。
善见。
右牙者，准荼毗经③说，四牙④，一在忉利天，一为罗刹盗，余二，经文不载。
缺盆，即项下横骨，绕项而转，至咽凹下，如盆缘之缺。
阇维⑥时，收在忉利天，后修那⑦沙弥，为师子国王，于彼天取下。
增一，二像。
上别叙造立，二下，合示身量。
①善见，略钞，彼三·三云：修摩那沙弥往帝释宫，帝释问云：何故来此？
沙弥答曰：帝释有二舍利：一者，右牙，留此；二者，名右缺盆骨，与我供养。
帝释答言：善哉！
善哉！
取户钥开七宝塔，塔纵横一由旬，即取舍利与修摩那。
②波斯匿，瑞像传上云：波斯匿王瑞像第二。
佛上忉利天为母说法，经九十日，波斯匿王欲见佛，刻牛头栴檀作如来像，置佛坐处。
佛复还入精舍，像迎佛，佛言：还，吾般泥洹后，可为四部众作法式。
像即还坐。
此像最是众像之始也。
③荼毗经，此指后分涅槃，彼说如来荼毗事，故云耳。
出下卷一三，圣躯廓润品云：帝释至荼毗所释言：佛先与一牙舍利，是以我来，火即自灭说是语已，即开宝棺，于佛口中右畔上颔，取牙舍利，即还天上，起塔供养。
尔时有二捷疾罗刹，隐身随帝释后，众皆不见，盗取一双佛牙舍利。
又一六页：世尊大悲力故，碎金刚体，成末舍利，唯留四牙，不可沮坏。
④四牙，搜玄立云：佛有四牙，阔一寸，长二寸，一在帝释处，一在龙宫，一在狮子国，一在天竺乌缠国等。
今案：钞批、简正各有异说。
⑤即天神，统纪五四初曰：唐高宗，宣律师在西明寺行道，北天王太子以佛牙上祖师。
⑥阇维，瞻病篇记云：阇维，即火葬也。
⑦修那，钞批：按善见云：佛涅槃后二百三十六年，佛法流通至师子国，国王敬信佛法，欲拟起塔，乃无舍利。
有一沙弥名曰修摩那，飞腾虚空，往帝释处取舍利。
次明造塔法。
杂心①云：有舍利名塔，无者名支提。
塔，或②名塔婆，或云偷婆。
支提云庙。
次造塔中，初科。
杂心中，初示名。
舍利，梵语讹略，具云室利罗，此翻为身，即人之遗身。
或碎身，或全身，发、爪、灰、骨，通号舍利。
然舍利及塔，名通凡圣，今明造立，多是佛塔，亦通余圣。
无名支提，谓安形像，故下释云庙，貌也。
塔或下，翻释。
塔婆偷婆，亦皆讹略。
经音义云：正言窣睹波，义翻方坟，又翻高显处，或云大聚，或云聚相。
①杂心，检彼无文，出僧祇三三。
②塔或，已下，出众经音七·二，如记引。
增一①阿含云：初起偷婆，补治故寺，并受梵福。
云何梵福②？
如阎浮一洲人功德，不如一转轮王功德，如是西、东、北天下，乃至四天、六欲、初禅，总多比一梵主功德，此为梵福量。
当如是学。
次科。
初示因果。
初起，即新创也。
梵福，谓梵天王福最胜也。
如阎下，校量梵福。
总南洲，不如一轮王；总四洲轮王，不如六欲；总四州、六欲，不如初禅梵众；总上人、天，不如梵辅；总上人、天、梵辅，不如大梵天王。
此下，劝修。
起塔治寺，获福如是，故令当学。
①增一，彼云四事，一、初起偷婆，二、补治故寺，三、僧破已却令和合，四、请佛转法轮，皆受梵福。
②梵福，问：梵天必修定业生，今并散业，岂能感彼果乎？
答：受梵福者，只是谓齐等义耳，非直为正因也。
四分：若起塔者，应四方，若圆，若八角，以石、墼、木。
作已，用黑泥，乃至石灰、白土等。
应安基，四边作阑楯，安花香著上，听安悬幡盖物。
不得上塔上、阑楯上，护塔神瞋。
大论①：密迹金刚，鬼神道中。
又云：执金刚菩萨，常执金刚卫护。
五分：佛四面，五百金刚也。
若有所取与，开。
彼安幡盖，不得蹈像上，作余方便梯磴安之。
若塔露地供养具，雨渍风飘，鸟乌不净者，作种种舍覆之。
地有尘，种种泥泥之。
须洗足器，安道边，外作墙门安置。
若上美饮食，用金宝等器盛之，令白衣伎乐供养。
若饮食，当与比丘、沙弥、优婆塞，经营塔作者应食。
舍利，安金宝塔中，若缯绵中。
若持行者，若畜生，若头上、肩上担戴。
若拂，应用树叶、孔雀尾拂。
多有香华，罗列基上、阑上、杙上、向中，绳贯悬屋檐前。
有香泥，作手轮像，乃至有余泥地等。
三中。
初明造立。
安基，为坚牢故。
作栏，为外护故。
悬幡盖物，即梯凳也。
不得下，次制践污。
注引大论，会上神名。
又下，次释密迹，以菩萨示现，故得名耳。
金刚，即所执之杵，用为以②刃。
下引五分，佛在侍卫，灭后亦然故也。
若有所取与，开，句绝。
若塔下，明覆盖。
地下，明泥治。
须下，明器具。
以西国俗风，多跣足故。
安道边者，登上便故。
外作墙者，恐触秽故。
若上下，明献供养。
饮食得与道俗，即守塔人。
经营，即造立者。
舍下，明护舍利。
若下，明帚拂。
但可去尘，余物皆得。
多下，明庄严。
手轮者，旧云③佛手中千辐轮。
①大论，简正：密迹者，善神名也。
智论云：四天王受佛付属，各领鬼神，在冥迹道中赞护，故云密迹也。
金刚，从杵立名也。
会正：密迹，应法师云：梵言散那，此言密主，密是名，以知佛三密功德故也。
主者，夜叉主也。
按梵本都无迹，当示迹为神，故译经者义立名耳。
②为以，写倒，据资行所牒，作以为。
③旧云，搜玄：作手轮像者，以香泥作如来手，足中千辐轮相，以华香供养其上也。
简正：手轮像者，如佛手足中千辐轮形也。
钞批：立谓：香泥涂地为满荼罗，或作佛手形，或作轮形，或可作如来手足中轮像也，以华香供养其上。
东野云：本文作手像、轮像也。
僧祇：塔事者。
起僧伽蓝时，先规度好地作塔处。
其塔不得在南在西，应在东在北。
中国，伽蓝门皆东向，故佛塔、庙宇皆向东开，乃至厨厕亦在西南，由彼国东北风多故。
神州尚南为正阳，不必依中土法也。
不得僧地侵佛地，佛地不得侵僧地。
余如盗戒随相说。
四中。
初明择地。
规，谓看视。
其下，指方所。
须东、北者，以寺门向东，即在前面、左边二方为之。
注中，前示西土。
亦合作并。
东北风多，则秽气不至殿塔，此示寺门向东所以。
下明此方应在南西。
今此厨厕多在东北，亦以南西风多故也。
不得下，制侵犯。
西土佛、法、僧地，各有分齐，不相混滥。
下指盗戒，彼明欲于僧地起塔，即须作法和僧等。
善生经云：善男子！
如来即是一切智藏。
是故智者，应当志心勤修，供给生身、灭身、形像、塔庙。
若于空野无塔像处，常当系念，尊重赞叹。
若自力作，若劝人作，见作生喜。
如其自有功德力者，要当广教众多之人，而共作之。
既供养已，于己身中，莫生轻想；于三宝所，亦应如是。
凡所供养，不使人作，不为胜他。
作时不悔，心不愁恼，合掌赞叹，恭敬尊重。
若以一钱、一线、一华、一香、一偈、一礼、一匝、一时，乃至无量宝、无量时，若自独作，若共他作；善男子，若能如是志心供养佛法僧者，若我现在，若涅槃后，等无差别。
若见塔庙，应以金银铜铁、绳锁幡盖、伎乐、香油、灯明而供养之。
五中，初科五段。
初劝修。
一切智者，总收十界，世出世智，无不圆足。
含蕴无穷，出生无尽，故喻如藏。
生身，即现在。
灭身，即舍利。
若自下，明营办。
自有功德者，谓富于道行，人所信重者。
于己莫轻者，以能供养，获大福德故。
凡下，明用心。
若以下，明施物。
现在灭后无差别者，谓所得福，存没正等故。
若见下，明供具。
若见鸟兽，践蹋毁坏，要当涂治，扫除令净。
暴风水火，人所坏处，亦当自治。
自若无力，当劝人治，或以金、银、铜、铁、土、木。
若有尘土，洒扫除拂。
若有垢污，以香水洗。
次科。
修治，自作劝人，随力所构。
若作宝塔，及作宝像，当以种种幡盖香华奉上。
若无真宝，力不能办，次以土木而造成之。
成讫，亦当幡盖香华伎乐，种种供养。
若是塔中草木不净，鸟兽死尸及其粪秽，萎华臭烂，悉当除去。
蛇鼠①孔穴，当塞治之。
铜像、木像、石像、泥像，金、银、琉璃、颇梨等像，常当洗治，任力香涂。
随力造作种种璎珞，乃至犹如转轮圣王塔。
精舍内，当以香涂，若白土涂。
作塔像已，当以琉璃、颇梨、真珠、绫绢锦彩、铃磬、绳锁而供养之。
画佛像时，彩中不杂胶乳鸡子。
应以种种华贯、散华、妙拂、明镜、末香、散香、烧香，种种伎乐、歌舞供养，昼夜不绝。
不如外道，烧酥、大麦而供养之。
终不以酥涂塔像身，亦不乳洗。
三中。
初明造立。
若是下，明净治。
任下，严饰。
画下，明杂秽。
此土多用鱼、牛等胶，虽复腥鳣②，且图久固。
应下，明供养。
不下，示非法。
酥涂乳洗，皆外道法故。
①蛇鼠，钞批引杂宝藏经云：昔有一比丘，死时将至。
会有外道婆罗门见，相是比丘，知后七日必定命终。
时此比丘因入僧坊，见壁有孔，即便团泥而补塞，缘此福故，增其寿命，得过七日。
婆罗门见，怪其所以，而问之言：汝修何福？
比丘具答。
四分五二：设以百千璎珞，皆是阎浮檀金，不如以一抟泥，为佛起塔胜。
五百问云：问：鸠雀于人舍内作巢，比丘破，或塞鼠孔，犯何事？
答：鸠雀未有子，得去，有子不得。
鼠穴唯有一孔，不得塞；若有内外孔，得塞内者。
②鳣，疑写误，应作膻，半臭也。
鳣，鱼名，非义，或可借音。
不应造作半身佛像。
若有形像，身不具足，当密藏覆，劝人令治。
治具足已，然后显示。
见毁坏像，应当志心供养恭敬，如完无别。
如是供养，要身自作；自若无力，当为他使，亦劝他人令作助之。
四中。
令密藏者，不生善故。
令恭敬者，恐生慢故。
今时有作涌壁，或画佛首相，并宜藏之。
若人能以四天下宝，供养如来；有人应以种种功德，尊重赞叹：是二福德，等无差别。
五中。
赞叹，能显佛德，故胜宝供。
无垢①清信女问经云：未知扫佛塔地有何善报？
四相涂治，华香供养，复何福报？
禅修②梵行，三归五戒，复得何报？
佛告女言：扫佛地得五福：一、自心清净，他人见已亦生净心；二、为他爱；三、天心欢喜；四、集端正业；五、命终生善道天中。
若人信佛，圆轮③形涂塔地，散华烧香，如是供养已，彼人命终，生弗婆提，富乐自在，后生化乐天；若人信佛，作半月形涂塔，散华香者，生瞿陀尼，后生兜率④天；若人信佛，于佛塔边，四方涂地，散华烧香，彼终生郁单曰，后生炎摩天；若人信佛，作人面形涂塔，华香供养，所有善根果报如是。
若人入禅，修四梵行，归佛法僧，受持五戒，彼人无量无数善根，福报无穷，后得涅槃。
六中，初科。
无垢经中，初即女问三事果报。
一、问扫塔。
二、问涂治供养。
四相，即方、圆、半月、人形。
三、问修四法。
禅，即色、无色定；梵行，即四无量心。
上二正用，下一因引。
佛告下，如来次答。
答初问中。
五福：一是内感；二、三即外应；四、五即来报，四是别报，五即总报。
若人下，答第二问。
四相，四节。
初中，若人信佛句绝，此句标心因。
圆下，即业行，谓于塔地以泥涂为物像，故有方、圆等别。
彼下，明获报，即生、后二报。
弗婆提，即东胜身洲，彼人面圆。
瞿陀尼，即西州，彼人面如半月。
兜率，此翻知足，欲界第四天。
郁单曰，即北州，彼人面方。
炎摩，此云妙善，欲界第三天。
人面形，即南洲，人面上广下狭。
文脱二报，彼云：后生阎浮提，寿终生三十三天。
所下二句，总结四相。
若人入禅下，答第三问。
初明修因。
四梵行，即慈、悲、喜、舍。
彼下，明感报。
善根是现报。
福报是来果，即人天世果。
禅、梵定生天，归、戒通人天，涅槃即出世果。
①无垢，现本云无垢优婆夷问经，三纸许，元魏般若流支译。
②禅修，一本禅字上有入字。
③圆轮，一本圆字上有作字。
④兜率，具云兜率陀，此云知足，亦妙足，亦喜足，颂疏云：于五欲境生喜足心。
炎摩，具云须炎摩，此言善时分，亦云妙善。
宝师云：受五欲境，知时分故。
涅槃云：不犯僧佛物，涂扫佛僧地，造像若佛塔，常生欢喜心，皆生不动①国。
涅槃经。
彼云：东方有佛世界名不动，佛号满月光明。
无畏菩萨白佛：此土众生，造何等业，得生彼国？
佛以偈答，如钞引。
上四句，即四种因，正取中二。
下一句示果。
言不犯者，谓不侵损也。
①不动，济览谓：准古释东方。
春生是群动之初，而国名不动者，是即动而不动，应于万变常寂，故云不动，是依报圆满。
满月光明，即正报圆满。
妙觉圆极，犹如满月，等照群有，犹如光明。
智论：沙弥戒，不香涂身，云何供三宝？
答：以所贵物，随时所须，而用供养；或以涂地及壁，并行来坐处等。
二中。
西国多以妙香涂身、供养。
十戒制断，故此问之。
答中有二。
后解，是今正用。
十轮：若破寺，杀害比丘，其人欲终，支节皆疼，多日不语，堕阿鼻狱，具受诸苦。
三中。
破寺报重，反明造立功深。
二、造寺法。
有盛德法师，造寺诰十篇，具明造寺方法、祇桓图样，随有所造，必准正教，并护持匡众，僧网纲要等。
事繁不具，略引宗科造寺一法。
二、造寺法，总示中。
初标人法，即灵裕法师。
称美道行，故云盛德。
寺诰，即彼文通题。
具下，示其所述。
事下，明今所引。
谓处所，须避讥涉。
当离于尼寺，及市傍府侧等。
佛殿、经坊，极令清素；僧院、厨仓，趣得充事。
如此，则后无所坏。
今时末法造寺，唯有处所，事得受用，亦有用羯磨法者，而限外无仪式表相令人知者。
故祇桓图中：凡立木石土宇，并有所表，令人天识相，知释门多法。
故能影覆邪术，禽兽畏威，形仪隐映，为世钦仰。
次引示中，初文。
前叙如法。
讥谓讥嫌，涉即干涉，即近尼寺、市傍等处。
经坊，即今经藏。
今下，次明非法。
唯有处所，谓但造堂舍。
而羯磨结界，时有行之，故云亦有。
言限外者，或堂舍之外，或复寺外。
故下，引示。
木石等者，植树表其生长，立石表其坚贞。
戒坛居东，表发生之义；无常院在西，表倾没非久。
立刹，表迷者知归；楼观，表道品阶渐；池沼，表魔、外洗心；栽莲，表行人心净。
余如彼说，须者寻之。
影覆邪术，谓使魔、外无其威势；影犹闭也。
禽兽畏威，谓令异类不敢侵犯。
形仪隐映，谓像设可观。
为世钦仰，即士庶生善。
①古记妄释，会正：影覆邪术，法显传云：祇桓东门，北行七十步道西，佛昔与外道论议处，起精舍高六丈许，中有坐佛。
道东有外道天寺名影覆，与精舍狭道相对，亦高六丈许。
日在西时，世尊精舍影则映外道寺，日在东时，外道天寺影则北映，终不能映佛精舍也。
禽兽畏威者，舍利弗问经云：沙蜜多罗王，嗣正王位，御四兵攻鸡雀寺。
寺有二石狮子，哮吼动地，王大惊怖，退走入城。
合云畏禽兽威。
形仪隐映者，法显传云：外道常遣人守其天寺，扫洒，烧灯供养。
至明旦，灯辄移在精舍中。
婆罗门悉谓沙门取我灯明，自供养佛，为尔不止。
婆罗门于是夜自伺，见所作事，天神持灯绕佛精舍三匝，供养佛已，忽然不见。
此等释皆以一时一处之事释，故斥曰妄释。
钞批、简正等多分同之。
但历代绵积，秉教陵迟①，事存法隐，错举意旨。
俗人既不晓法，众僧未解示导。
但相仿敩，虚费财物，竞心精妙，力志胜他；房廊台观，务令高显，过彼便止，都不存法。
次无法中，初科。
绵积，犹言长久。
秉，即执也。
错举，谓每事废立，皆任意耳。
仿敩，谓互习讹风。
竞心，谓斗竞为怀。
力志，即竭力用意。
高显，即副竞妙之心。
过彼，乃称胜他之志。
①陵迟，荀子注云：丘陵之势渐漫也。
文选注曰：犹渐坏也。
又还自腾践，如己庄宅，众僧房堂，诸俗受用。
毁坏损辱，情无所愧。
屈道承俗，如奴事主。
是名寺法灭也。
其甚者，打骂众僧，种种非法。
取要言之，从僧强力抑夺，贷借乞请，乃至停尸僧院，举哀寺内，置冢澡浴等，并非法也。
次科明俗人愚暗。
文叙本主，义通余人。
毁坏，约物；损辱，约僧。
承即奉事。
此科大字，并引寺诰，故注以助之。
乞请，即求索。
请观诸事，彼时尚然，今何足怪？
更有殿堂饮宴，僧厨宰杀，寄著杂物，贮积粮储。
或射作衙庭，或编为场务，婚姻生产，杂秽难言。
斯由道众之非才，岂独俗儒之无识？
每恨法门之覆灭，孰为扶持？
更嗟狱报之艰辛，谁当救疗？
必怀深识，岂不再思？
是知祸福无门，唯人所召。
有力能济，传而勉之。
若改往修来、追法更新、慎敬无犯者，是则护持寺法也。
俗人造寺，本为求福，作出家之因，得道之缘。
唯应礼拜供养，为法咨请，时时觐问，如法往来，彼此利益，自他无恼，名护持也。
故增一①云：阿阇世王得信已后，敕国中，无令事佛之家赀输迎送。
岂非僧传正法，得信于人乎？
三中。
初正劝。
改往，谓悔上诸过。
修来，谓期后超升。
追法，即依教。
更新，即起敬。
注中，初叙本施意。
唯下，示所应为。
彼下，显益。
次引经证。
阇王造逆、邪见，后方归佛求悔，故行此敕。
赀输，谓科配财物也；迎送，谓祇奉官僚。
事佛之家，俱令免放。
岂下，推得信所以。
①增一，彼接云：所以然者？
此皆是我道法兄弟。
因即随明敬护三衣，一切众具，并如塔想，尊敬摄持。
乃至剃发染衣，戒体真旨；行来俯仰，整敛威仪；饮食施作，心常念法。
忆而奉行者，俗人终不得轻尔陵慢，非法干乱。
四中，初科有二。
前劝敬奉法物。
处所受用，恒勤屏净，像设香灯，常须严洁等。
乃下，次劝摄心念法。
剃染，即念其形相，本图何事，即经所谓当自摩头等也。
戒体，即念受体，勿违本誓，即经所谓念所受法等也。
业理幽微，世多伪滥，故云真旨。
行来等者，即念圣法，谓于四仪四事皆遵开制，不容妄动。
僧既内修，俗必加敬。
假令世中贤人，内心坚正，外有威仪，犹见敬肃，不敢侮弄。
况出世道士，披佛法衣，游佛行处，威仪庠序，见者生善，谁不尊敬？
若有轻笑，皆由自失。
故知无不敬也。
敬则有仪，岂唯恭摄，冥招利养。
次科。
初举俗事。
注中。
文侯，六国时魏主。
干木，晋人，少贫，锄刈为业，草庐而居，不求名位。
后游西河，事子夏，养德不言，心通六艺。
文侯重彼才德，命驾谒之，干木逾墙避之。
从者曰：干木亦布衣①之士，君何重之如是？
胡不罪之？
文侯曰：干木不趋世利，而栖大道，隐居陋巷，声驰万里，行依于德。
寡人②光于世，段氏光于德，寡人富于财，干木富于义。
吾闻世不及德尊，财不如义重，吾敢不尊贤重道耶？
后召为相，不就。
刘氏，即蜀先主刘备。
孔明，即诸葛亮，字孔明，先主重之，亲命为丞相。
先主曰：孤之有孔明，犹鱼之有水也。
是知富于道德，尚为王者见重，余人可知矣。
次况道中，初明他敬。
道士，本释氏之美称，后为黄巾滥窃，遂不称之。
披法衣者，言其形相。
游佛行处，言其内心。
三学八正，六度四弘，是佛行处。
威仪等者，言其动止。
若下，诫自敬。
由自失者，归过于己也。
无不敬者，谓于人无所择也。
敬则下彰益。
敬有仪者，心形于外也。
岂惟等者，自利兼他也。
注中，显示冥招之义。
上举喻。
田无求心，人将种之，故云自投。
道下，法合。
僧无须意，人自供之，故云潜托。
潜即是冥。
托亦招也。
①布衣，白衣之谓。
②寡人，老子四十二章云：人之所恶，唯孤、寡、不谷，而王公以为称。
注：此譬唯有道者自卑、自贱之意。
由此而观，为俗人所薄者，非他咎也。
以法灭于身，得使贵贱所见侵陵耳。
若能识法护持，人皆宗仰，谁敢侮慢之哉？
以道敬贵人者，不得起迎将送，亦不得同床共坐，唯得大坐，镇之以道。
又亦不应生于骄慢。
三中。
初示他轻。
以下，次明自失。
法灭身者，反上形心威仪等事。
纵放身心，内外无法，故灭于身。
若下，结劝。
注示待遇王臣之法，初教外仪。
不迎送者，以屈道故。
不同床者，恐媟慢故。
又下，诫内心。
然此乃约比丘内有实德，王臣并怀深信，故可行之。
今时道俗，二俱寡薄，未可如文。
纵令有道，犹更观机；事在临时①，随宜适变。
量器度之宽窄，审禄位之高卑，观信乐之浅深，顾情分之生熟。
是故礼记贵于从俗，易书美于随时。
苟滞一端，必遭祸难。
古今多有，世事昭然。
①临时，妙乐云：审如宾头卢知王失国，及稠禅师进不为王。
故起居适时，安得一向？
四分律行事钞资持记卷第三十七四分律行事钞资持记卷第三十八宋余杭沙门元照撰记讣请设则篇第二十三释讣请篇讣是比丘允许，请即施主邀命。
往讣前请，意存化导，必施法式，发越①彼心，故云设则也。
①发越，资行云：越，写误，当作起也。
夫昏俗多务，慧观难修，制营福分，用接愚惑。
而施乃杂繁，皆多设食供。
每于讣请，有违教法，外生讥毁，内长痴慢，反招苦趣，未成师诱。
故撮略经训，试论如别。
叙意中。
初明俗众营福所以。
智论①明福、智二分：俗修福分，谓布施也；道修智分，谓学慧也。
尘网所萦，故云昏俗。
制谓教示，非禁制也。
接愚惑者，即前所谓作出家得道因缘，或复且令远离恶道，生人天中，堪受化故。
而下，次明道众受讣乖仪。
施通四事，故云杂繁。
生讥即损他。
痴慢即损自。
苦趣，即自他俱坠。
故下，示今所述。
如别，即下十科。
①智论，彼云：有二种道：一者，令众生修福道；二者，慧道。
又云：菩萨之在家，多以财施；出家爱佛情重，常以法施。
就中分十：一、受请法，二、往讣法，三、至请家法，四、就座命客法，五、观食净污，六、行香咒愿，七、受食方法，八、食竟收敛，九、哒嚫布施，十、出请家法。
列章有十，摄尽始终。
一、六及九，事通僧俗，余并在僧。
具如后释。
初、明受请者。
十诵：为知请故，须立维那①。
出要律仪：翻为寺护，又云悦众，本正音婆逻，此云次第。
僧祇②云：若来请比丘明日食者，不得定答云决来，应语若无缘事，当讣之。
若有请僧者，应问姓名、客人旧住巷陌，不得辄往。
应先令一人，若月直、园民、沙弥在前访问，恐试弄比丘，及有留难，恐僧失食故。
初门，来请中。
十诵明立维那，下翻寺护，谓监护寺事也，余名如上卷。
僧祇初教答请。
恐为缘阻，故不定答。
若有下，令审实。
不得下，明预探。
此约生分。
必是旧识，则不须之。
①维那，名义云：寄归传曰：华梵兼举也。
维是纲维，华言也。
那是梵语，删去羯磨陀三字也。
僧史略：梵语羯磨陀那，译为事知，亦云悦众，谓知其事，悦其众也。
稽其佛世，饮光统众于灵鹫，身子莅事于竹林。
②僧祇，三云：障碍因缘法者，若有人言：尊者，明日受我请前食。
若须者应言：尔。
彼复言：尊者，必当来。
应言：中间无障碍，当来。
如是后食，一切请如是。
若有请下，卷三四，取要。
五分：白衣家会，应借僧卧具。
僧祇：比丘得为俗家设会张幔，及诸供具。
唯不得与女人共舆。
四分：菩提王子请佛，从于阶陛布衣，令佛蹈上过。
世尊不受，令却之，为未来比丘故。
次科。
五分开借僧物。
僧祇开僧作务，且据无能，必有能者，但可指授。
舆合作舁①，共抬物也。
文中，但简对舁，恐谓得为造食，故注决之，一、避触煮，二、为乖仪。
四分明离过。
引本缘起，以规后世。
为未来者，或恐过奢，招世讥谤，或恐末世福鲜，不堪销故。
①舁，与居切，两人共举也。
增一云：如来许请，或默然①，或俨头②，或弹指。
三中。
引佛真规，以为后则。
文列三相，随一即成。
俨头，经音义③云：字合作颔，世谓点头是也。
①许请或默然，多论五·九云：问：佛受请何以默然？
答曰：佛贪结已尽，于食无贪无染，是故默然。
声闻、辟支佛贪结虽尽，习垢犹在，是故受请，故有许可。
又有为断讥谤，现大人相等义。
通释：准此，默然受请，局唯佛一人也。
②俨头，已下二种，出彼经一四，而非如来许请之相，优比伽梵志闻世尊说偈点头，彼云：梵志叹咤颔头，又手弹指，含笑引导而去。
③经音义，彼云：颔，五感切，说文云：摇其头也。
经文作俨。
俨，敬也，非今义。
现本经作颔，恐后人改正乎。
五百问云：作佛得物，请比丘，不合食。
若先许三会，后作一会，三行香、三施，不了还愿。
若鬼子母食，咒愿取食。
沽酒家①门，一切时不得入；更有余门，得。
若请比丘会，当持一日戒，一日不沽酒，得往。
屠家亦尔。
若共师并坐者，更无别处，得；不得同盘食。
四中。
五百问有五事。
初、审施物。
作佛物，即今雕画佛像之家，兼通道俗。
若先下，次、明赛愿。
谓施家力所不及，欲以三遍行香，三回施物，即当三会。
以违本心，故云不了。
若下，三、受神食。
鬼子母②经云：佛游大兜国，有一母性恶，常盗人子。
佛为说法，告云：从是已去，止佛精舍边。
人民无子者，来求当与。
今或有人设食，持施比丘也。
咒愿，即为施主求愿也，广在第六。
沽下，四、择施家。
屠沽之家，由涉讥疑，不令辄入。
前制余时，故云一切。
余门得者，必约有缘。
请僧设食，令彼持戒停业，方便接引故也。
若共下，五、开同师坐。
①沽酒家，大方等经云：不得至寡妇、处女家、沽酒家、蓝染家、压油家、熟皮家，悉不得往来。
又法华云：寡女、处女，及诸不男，皆勿亲近以为亲厚。
亦勿亲近屠儿、魁脍、畋猎、渔捕。
为利杀害，贩肉自活，衒卖女色，如是之人，皆勿亲近。
②鬼子母，又杂宝藏经云：鬼子母有一万子，取儿子啖食之。
佛取其最爱一子隐置钵底，鬼子母来求之，佛曰有万子失一犹悲，况世人有一子、二子，有三子、五子。
汝受三皈五戒，还汝子等。
南海传说亦尔，但彼名呵利底，又云有五百子为异。
四分：请有二种，即僧次、别请也。
律开别请，然诸经论，制者不少。
梵网云：别请物者，即盗四方僧物。
仁王经亦呵责别请过。
十诵、善生：虽别请佛五百罗汉，犹故不得名请僧福田。
若能于僧中，请一似像极恶比丘，犹得无量果报。
增一、成论①云：如饮海水，即饮众流，僧次请僧亦尔。
五分：但为解脱出家者，得为僧次，唯除犯恶戒人。
五百问云：受别请已，遣人代去，主人意无在者，得；若嫌者，犯堕。
既僧次福大，有凭请者，应说僧次功能，开悟俗心，勿令别请。
别请法，如随相中。
五中，有三。
初、引文示。
四分通二请。
律开下，诸文并明僧次。
梵网云：一切不得受别请利养入己，而此利养属十方僧，而别请者，即取十方贤圣僧物。
又云：次第请者，即得十方圣贤僧。
而世人别请五百罗汉、菩萨僧，不如僧次一凡夫僧。
若别请者，是外道法，七佛无别请法。
仁王亦呵责者，彼云：诸恶比丘受别请者，是外道法，都非我教等。
十诵、善生等文，中卷②随相已引。
五百问但明别请。
遣人代去，即是舍请。
若嫌，犯堕，即结能遣，违施非法，准律应吉。
既下，二、令劝赞僧次。
后二句指略别请。
随相，即别众食戒。
①成论，彼云：又施为一切入僧数人，以心大故，果报亦大。
②中卷，十诵、善生中，以罗汉法请人，不得称名字，犹名别请，为佛所诃。
今俗有执名邀请者，然口虽许往，必须笔注。
有人书为赴字者，此未知字学耳。
必有斯举，可注为讣字。
此乃细碎，甚补高望。
故谚云：借念时还，贷念时偿。
事虽鄙陋，廉耻之本。
六中。
初指误。
必下，改正。
注分二字，下赴上者，谓奔趋而往；上讣下者，谓言词允许。
若作趋赴，义似不尊，令书言讣，欲彰大度。
讣，至也。
今时字书，告丧曰讣，即凶讣字。
虽是祖训，不可用之，亦随时之义也。
此下，显意。
苟有所不知，则令俗轻道，虽小而大，诚有所补。
高望，谓德望高远也。
然恐后世忽为小事，仍引谚语证之。
谚，谓传世常言，不稽典①者。
初句谓暂借他物，应念即时还之；次句谓贷取人财，须思早觅偿之。
言鄙陋者，谓虽世俗常事，苟有违者，甚失君子之行，故云廉耻本也。
指归云：此出郗嘉宾要览中文，彼作羊太傅云，故知人语也。
时偿，彼作早偿。
鄙陋作轻小。
①不稽典，书经·大禹谟，有无稽之言句。
注云：无稽者，不考于古。
萨婆多：被请人与僧同去，不白先入者，堕。
主人明日作食，今日自往者，堕，除主人唤。
若食后，主人不唤留，自住者，堕。
经营知事人，在僧后到者，堕。
食未嚫，去者，亦堕。
余人私行，直报同学者，得。
虽大界内，近寺白衣家，不白亦犯；若白，还晚，令僧恼者，吉罗。
七中。
多论五制。
初、制同往。
不白先入，恼众故堕。
主下，二、制隔日先往，以招讥故。
若下，三、制食讫自住。
经下，四、制知事后至，以营事人合先往故。
食未下，五、制未嚫辄起，谓未施财咒愿。
今僧未行嚫施，终无先去；才得嚫已，不待咒愿者多矣。
余人，谓非首领上位者。
私行，谓潜去。
报同学者，令知所缘。
虽下，覆释初制。
前明施家，此文似是他家。
善见：檀越请比丘，沙弥虽未受具，亦入比丘数。
涅槃①：乃至未受十戒，亦得受请。
八中。
二文并明僧次。
论约法同，经听形同，无非皆为解脱出家，即堪受供。
涅槃云：虽未受戒，已堕僧数。
①涅槃，北本六云：有人出家剃发，虽服袈裟，未得受沙弥十戒，或有长者来请众僧，未受戒者，即与大僧俱共受请。
僧祇①：若道行作念至某精舍当食，若过余处食者，悔过。
若值彼僧受请，随去，无罪。
十诵：不请自来食，犯吉罗。
五百问云：但打楗椎，即得食供，不问请与非请。
何以故？
打楗椎，本为集僧故。
九中。
僧祇作念，即晨起六念念食处故。
余处悔过者，违念吉罗。
十诵结犯，且据俗舍别请为言。
下引论决，作相免过，此通施家，不唯常住。
①僧祇，悔过者，违念，吉罗。
若依简正：过余处食悔过者，是祇提舍尼戒名。
兰若受食同有此文，合是提舍尼罪。
有释云违六念故须悔过，是吉罗者，非也。
通释：此文出彼兰若受食戒最末，彼提舍尼罪名悔过法。
然今文罪非兰若受食制，兼明违念罪耳。
二、往讣法。
四分云：若欲受请，应往众僧常小食、大食处住。
若檀越白时到者，上座应在前，如雁行而去。
诸比丘应偏袒右肩，在后行。
若有佛、法、僧、病比丘事者，当白上座，在前去。
必于中有命梵难者，若问、不问，听去。
若上座在道行大小便处，应待来，然后如前去。
第二门。
四分，初、明众集。
言欲受者，谓将往也。
若檀越下，次明往赴，有三。
初示威仪。
随后相次，如飞雁焉。
若下，二、开前去。
三宝、看病是缓缘，故制须白；命梵急难，故通不问。
若上座下，三、令相待。
据文所明，下待于上。
义准上下并须相待，恐不及众，容失道故。
三、至请家法。
若未安置佛像及圣僧座者，上座有德者先处分安像，极令清洁，胜于僧座，乃至覆障高显处讫。
然后布置圣僧座。
其法有五卷，梁武帝对中国三藏出之，不可具录。
如请宾头卢法经说：令预宿请，在空静处，敷设虚软为座。
我若来时，坐处有相。
今世临时虚设，并无法式。
既知不易，门师比丘依经豫示。
必不豫修，临斋，上座当索新软布绵、衣服鲜素者，在于僧首；令在毡褥上，广张铺设足得大坐之处。
然后上座于次乃坐。
第三，安圣位中。
初科，先明佛像位。
或有别堂，则就本处。
然下，次排圣僧座，为三。
初引所据。
梁武所出，其文已亡。
宾头卢经，藏中见有，具明请法。
由彼尊者①，佛敕在世，为末法四部，作大福田；志诚虔请，多有感应。
预宿请者，经云：新床新褥绵敷，以白练覆绵上。
初夜如法请之，无不至也，来则②褥上现有卧处，浴室亦现用汤水处。
大会请时，或在上、中、下座，现作僧形；人求其异，终不可得；去后见花不萎，乃知之也。
今此束略，但云坐处有相耳。
今下，次令教示。
请圣事难，故云不易。
俗人咨禀，谓之门师；俗家之人，即门徒也。
必下，三、明自设。
①彼尊者，本律五一：树提长者，造栴檀钵，安高处云：谁有神通人，可取此钵。
宾头卢语目连言：大德神通第一，可取此钵。
目连不取之。
宾头卢时立石上，即飞上虚空取钵，所踏石随足上空，长者起信奉钵。
佛即罚：汝于白衣前，为一钵辄现神足，今摈汝不得住阎浮提。
于是宾头卢如佛教敕，住西瞿耶尼，教化四众，广宣佛法。
阎浮提四部弟子，思见宾头卢，白佛，佛听还座，现神足故，不听涅槃，敕令为末世四部众作福田。
其亦自誓：三天下有请悉讣。
②来则，会稽道琳，少出家，有戒行。
尝设圣僧斋，铺新帛于床上，斋毕，见帛上有人迹，皆三尺余，众咸服其征感。
梁传一二。
不须坐讫，方乃分处僧、佛二座。
又不以坐处窄狭，排蹙在地，或安置①佛前；或虽处座，而狭小舒位。
如此上座，未见其可。
既自无敬信胜缘，亦令俗士不敬三宝。
此乃灭法上座。
斥非中。
初示非。
坐讫，即慢圣。
在地、佛前并非处。
狭小，谓薄略。
按尼钞，座不得高尺六；又不以常住僧器供养，由护戒同凡故；或有嚫施，还入圣僧用；又但设虚座，不得上安形像等。
如下，正斥。
未见其可者，以不知法，不堪此任故。
胜缘，即佛及圣僧。
自损损他，赠号灭法，深所宜矣。
今时灭法者皆是，并宜此名。
①安置，通释：上钞文云令预宿请，在空静处云云。
今时于佛殿中设座非宜，若无别殿，宜施于隔障。
又据上来诸文，但令请宾头卢一人，今时设一个坐床，通请十六应真，及一万七千二百眷属。
若报身自来临，岂得一床容受？
假令圣境无碍，何得师、伴同床？
又碗器一小饭，通拟若干大众，恐不能足。
仅运供心，虽功不虚，而非郑重之仪。
况不备澡盘、水瓶、手巾、杨枝等，岂非轻略？
又绫罗杂彩坐褥，恐不堪受用。
故法苑珠林云：其座不得彩画、锦绮、绫罗、金银杂饰，及散花置上。
虽是罗汉，然共凡僧同受二百五十别解脱戒，所以不受。
僧祇：若檀越请僧，不知法，不好敷具与上座，以好床敷与年少，上座应教言：以不好者与年少。
若施主为知识比丘故，敷好床褥者，不得共争，随施主意。
乃至饮食等亦尔。
若施主未知请僧法，知识尼得教安置形像、益食法已，然后坐。
应在别处，又不得胜僧所。
长含云：世尊讣会，常在众中坐，左面比丘，右面清信士。
次敷床中。
僧祇初明敷床。
俗不知法，故令教之。
饮食亦尔，同上敷具。
若施主下，次明尼处。
得教安设者，以提舍中制尼指授故。
在别处者，息嫌疑故；或在僧下，但令相远。
不胜僧者，尊卑倒故。
长含有三意：一、示佛位在中，二、明道俗处别，三、知俗众得同斋会。
虽有此通，终成参滥，多不生善；幸有别室，异处弥善。
四、就座命客法。
彼上座置设佛、僧二座已，然后去圣僧座一尺许敷尼师坛，为表敬也。
四分：往食处，不应错乱杂聚而住，应随次坐。
上座坐已，应看中座、下座，勿令不如法、不善覆身。
若有者，弹指令觉，若遣人语知，好如法坐。
中座坐已，看上、下座，勿令非法。
下座坐已，亦互看上、中，亦尔。
僧祇不好覆身坐者，谓著细生疏衣，形体露现。
摩诃罗坐①不正，语云正汝衣；若不觉者，语云覆汝形。
尼坐不正，不得语令知，恐其惭耻，应作方便遣令取物。
若淫女故作者，当自起避去。
第四门，初科。
前明敷座表敬，有二：一、先圣后己，二、退身避圣。
四分，次明入位。
互相检校，不令非法。
下引僧祇，示不如法相，纠正之法。
摩诃罗②，即愚痴比丘。
尼但遣起，由女多羞。
淫女，即尼众中有作恶者。
①摩诃罗坐，尼钞解曰：谓不正坐。
②摩诃罗，众经音五云：译云无知也，或云老也。
四分：至请家，彼此相问年岁大小讫坐。
若恐日时欲过，听上座八尼次第坐①，余者随坐。
僧须准此。
次科。
四分，初制相问。
年岁，即夏腊。
若下，示缘开听。
八尼者，即尼戒本·单提中文，今此准用。
①次第坐，据戒腊相次，僧亦如是。
僧祇①：劳问食家云家中何如，生活好否等。
三中。
劳字去呼，慰也。
以至施家，无宜默住，当先慰问，令生喜勇。
家中是人口，生活即事业，余更随机，故云等也。
然道贵省语，不宜多涉，随以时缘引接而已。
其或巧言令色，妄取颜情；折腰低首，意图后请。
岂唯屈道，抑亦灭法！
重道护法，必不行之。
①僧祇，卷七，舍利弗乞食，劳问施家之语。
四分：不应故在后往食上，令诸比丘起。
亦得见来不须起。
若未来者，比座开处。
四中。
初制后至。
故在后者，谓自恃己尊，意欲动众。
今时多然，闻须深诫。
但能蕴德，自使他尊。
岂唯计校，以谓光荣？
虽可罔于无知，实取笑于有识。
亦下，次开不起。
纵是尊长，非所宜故。
若下，三、明留位。
此谓知彼有缘而未至者。
僧祇：若有可笑事，上座应言：云何圣毗尼中，出龂现齿，呵呵而笑？
当忍之，起无常、苦、空、无我、死想等。
由不可止，当以衣角遮口，徐徐制止。
身不定者，当动手足，乃至折草，渐渐自制。
义准，至死丧请处，及凡食家，并准僧祇，慎无喧笑及交头杂说、妄谈世论。
五中。
僧祇，初上座诃止。
圣毗尼，即佛戒。
以众学制入白衣舍，不得戏笑，须静默故。
龈，语斤反，齿根肉也。
无常等，即四念处；死想等，即九想。
由下，次教余人自制。
折草，谓以枯干草，手中折之。
义下，例决。
准上诃制，诫令守慎。
五分：若请处，外客比丘不得入，语主人听入；不许者，语云与我食分，自共等食；又不许者，应自语委知僧坊有食，可往彼去，然后乃食。
萨婆多：通集门外比丘一处，唤一大①者入。
若更余不集者，亦唤入之。
虽打楗搥，终须不遮，方得清净。
如随相也。
六中。
五分，初语劝施主。
又下，教往己寺。
义须遣报，令知给食。
多论谓外客来多，令作法召。
或施主，或门师，立于高处，唱云：六十腊者入。
随得一人，即免众过。
更余不集，谓后有来者。
指随相，即别众戒。
①唤一大，彼云：不被请中，有六十腊者入。
五、观食法。
四分：上座应前问言：果菜净不？
若言未，语令净。
第五中。
四分，问作净者，以见盘中有生果菜，故须问之。
准随相中，须问漉水未。
僧祇：上座当知谁看房、谁病，应语与食。
若檀越惜者，应语：长寿！
法应与，不得不与。
若日晚者，应先取，发遣令去。
僧祇明送食。
长寿法者，金光明云：有二因缘，寿命得长：一者，不杀；二者，施食。
六、行香咒愿法。
四分中，食竟，方为咒愿、说法。
而此土盛行并在食前。
道安法师布置此法，依而用之，于理无失。
第六门，初科。
四分在后，恐谓因法得食，滥彼邪缘。
世传在前，意令时众先知情旨，然后受食，故云无失。
然虽两通，依教弥善；若据随机，不可一定。
若至请家，施主令读经者，依语为之。
主人口不言者，不须辄问，同类邪命。
二中。
读诵必待他请。
今时俗舍，或有丧灵，僧徒共往，强为讽诵，无意利他，止图斋请。
重食坏法，招俗讥嫌，识者宜诫。
增一①云：有设供者，手执香炉，而白时至。
佛言香为佛使，故须之也。
贤愚经：蛇施金已，令人行香，置僧手中。
乃至执香炉遥请佛僧，如富那奇中说。
三中，初科。
增一，即持香迎僧之缘，以能通信，故云佛使。
贤愚，即行香缘，彼第七云：佛告阿难：过去无量阿僧祇劫，阎浮提有一大国，名波罗捺。
时有一人，好修家业，意偏爱金，勤力积聚。
因得一瓶，于其舍内，掘地藏之。
如是勤身，乃得七瓶，悉取埋之。
后遇疾终，作一毒蛇，守此金瓶。
如是展转受形，经一万岁。
最后受身，厌心忽生。
见有一人，顺道而过，蛇呼之云：吾今此处，有一瓶金，欲用相托，供僧作福。
设食之时，持一阿先提，来取我。
彼至日，担蛇至寺，著众僧前。
食时已到，僧住行立，蛇令彼人次第赋香。
众僧食讫，为蛇说法，欢喜转增。
将僧维那到本金所，余六瓶金尽用施僧。
命终生忉利天。
佛告阿难：尔时持蛇人者，则我身是。
是毒蛇者，今舍利弗是。
富那奇，亦即彼经第六云：佛在舍卫，放钵国长者有子，名富那奇，后出家证阿罗汉。
化兄羡那，造栴檀堂请佛。
各持香炉，共登高楼，遥望祇桓，烧香归命，念佛及圣僧。
香烟乘空，至佛顶上，作一烟盖。
佛知，即语神足比丘同往。
①增一，二二·二，毗沙门天王教鸡头梵志请佛语。
佛言已下，非增一文。
阿含，舍卫阿那邠诃长者，有女名须摩提，澡浴烧香，上楼叉手白佛，说：唯愿当察。
时阿难见祇桓中，有妙香云至，曰：此香何等香？
佛言：满富城中须摩提所请香烟。
漏尽罗汉，明日请彼受请。
佛空中去地七仞云云。
若行香者，不令妇人指挃掌中，语令悬放。
必不肯者，便可缩手，当使过去。
若有男子，幸遣行之。
尼法①反前。
为深防罪故。
五百问及三千云：不得立受香。
因比丘受香，女触其手，欲发罢道。
佛言：若立受者，吉罗。
次科。
初简施主是非。
僧护残罪，尼防②重夷。
五下，次明比丘仪式。
律论并据香片，故有斯过。
今时多以香烟熏手，则男女坐立，准理俱通。
①尼法，尼钞云：尼受男香，准同。
但令悬放，立受应开。
②尼防，尼触则波罗夷，故云重夷，而不待从腋已下、膝已上身分相触乃是夷，故云防也。
行香时呗，未见经文①。
而诸经律多有呗匿比丘。
十诵：为诸天闻呗心喜，故开呗。
三中。
呗即梵音。
未见经文者，上引诸缘，但直行香，不云作呗故。
下指诸文，止明开呗，意是存之，今亦罕用。
①未见经文，谓未详于行香时作呗，非谓常作呗无其据。
四分：若檀越欲闻布施①，应叹布施；欲闻檀越法，为叹檀越法；乃至欲闻说过去父祖，应为叹父祖；乃至赞佛法僧亦尔。
僧祇云：上座应知前人所施，当为应时咒愿。
若不能，次座应说；又不能者，乃至下座；都无者，并得罪。
咒愿中，初科。
四分，令随彼欲，欲即是机。
应机说法，实难其任。
在乎有智，随事观量。
僧祇选能，不必上座，其在兹矣。
乃至者，随有不能，次第选下也。
并得罪者，合众吉罗，制须学故。
①欲闻布施，谓彼欲闻布施功德等，则应机说之。
彼欲闻父祖平生所修善有感报也否，则举其果而叹乎。
比世流布，竞饰华辞，言过其实。
凡竖褒扬贵族，贫贱赞逾鼎食①，发言必成虚妄，举事唯增讹谄。
故成实云：虽是经法，说不应时，名为绮语。
况于浮杂，焉可言哉？
今立正条，永可准用。
正示中，初文。
初斥世讹。
竖，谓未冠之童稚，今但通目泛常小人以为凡竖。
贵族，谓豪富长者之人。
鼎食，鼎即盛食之器，卿大夫已上，皆列鼎而食。
令他传误谓之讹，强言妄悦谓之谄。
今时读疏，现事昭然。
故下，引况。
经法犹尔，余何足言？
①鼎食，钞批：立谓：国家宰相击钟陈鼎之食，故曰鼎食。
如夏时天子殿前有鼎至大岁，自以火爨之是三公九卿大夫已上，方得其食。
西京赋云：翁伯、浊、质、张里之家，击钟鼎食。
言此等人富，钟鼎而食也。
又鲍明远乐府诗曰：击钟陈鼎食。
说文曰：鼎，三足两耳，和五味之宝器也。
昔禹收九牧之金，铸鼎荆山之下。
僧祇：若为亡人施福者，应作是咒愿：一切众生类，有命皆归死。
随彼善恶行，自受其果报。
行恶入地狱，为善者生天。
若能修行道，漏尽得泥洹。
若生子设福者，应云：童子归依佛①，七世大圣尊。
譬如人父母，慈念于其子。
举世之乐具，皆悉欲令得②。
室家诸眷属，受乐亦无极。
若新舍成就，估客欲行，及以取妇，若复出家，各有咒愿，文如彼说。
僧上座不知，得罪。
广如三十四卷中。
次科。
亡人偈中，上二句叹无常，余并示来报。
天狱世报，泥洹出世报，以今修善，必获善报故也。
次生子偈，上二句代归依，七世，即七佛。
次四句举喻，谓归佛得护，如亲爱子。
后二句旁资亲属。
新舍者，彼云：若入新舍设供者，云：屋舍覆荫施，所欲随意得，吉祥贤善众，处中而受用。
世有黠慧人，乃知于此处，清持戒梵行，修福设饭食。
僧口咒愿故，宅神常欢喜，善心生守护，长夜于中住。
若入聚落中，及以旷野处，若昼若于夜，天神常随护。
估客者，彼云：诸方皆安隐，诸天吉祥应，闻已心欢喜，所欲皆悉得。
两足者安隐，四足者安隐，去时得安隐，来时亦安隐。
昼安夜亦安，诸天常护助，诸伴常贤善，一切悉安隐。
康健贤善好，手足皆无病，举体诸身分，无有疾苦处。
若有所欲者，去得心所愿。
取妇者，应云：女人信持戒，夫主亦复然，由是信心故，能行修布施。
二人俱持戒，修习正见行，欢乐共作福，诸天常随喜，此业之果报，如行不赍粮。
出家者，彼云：若出家人布施，应咒愿云：持钵家家乞，值瞋或遇喜，将适护其意，出家布施难。
僧下，示制。
①归依佛，彼接云：如来毗婆尸，尸弃毗叶波，拘楼拘那含，迦叶及释迦。
②令得，本文接云：令子受诸福，复倍胜于彼。
长含：世尊咒愿云：可敬知敬，可事知事。
博施兼爱，有慈愍心。
诸天所叹，常与善会。
五分：佛咒愿贾人云：四足汝安隐，二足汝安隐，去时亦安隐，来时亦安隐。
如耕田有望，下种亦有望，汝今入海望，获果亦如是。
义准此言，佛可无四辩①？
对缘止施前法。
自余愚叟②，亦安可强乎？
三中。
长含偈词，即赞布施：初二句赞其信，次二句美其仁，后二句示感报。
可敬可事，即指三宝；敬是内心，事即供养。
五分愿词，初一偈愿人畜俱安，后一偈愿所获满意。
耕田下种，喻今布施。
义下，准诫。
据圣为法，要在随宜。
四辩：义无碍辩、法无碍辩、词无碍辩、乐说无碍辩。
对缘，缘即机也。
①四辩，或云四无碍智，在心曰智，在口曰辩。
法界次第：一、义无碍智：知诸法义，了了通达无滞，是名义无碍智。
二、法无碍智：法名一切义，智慧通达诸法名字，分别无滞，故名法无碍智。
三、辞无碍智：以语言说名字义，种种庄严语言能令得解，所谓一切众生殊方异语，能令各各得解，辩说无碍，是为辞无碍智。
四、乐说无碍智：菩萨于一字中能说一切字，乃至一法中能说一切法，随一切众生根性，所乐闻法而为说之，闻者无厌，是名乐说无碍智。
已上略摄。
②自余愚叟，谓引佛语质朴，而责过实虚褒之徒。
杂宝藏：舍利弗次为上座，以施主诸庆大集故，食已行水，对长者咒愿言：今日良时得好报，财利乐事一切集，踊跃欢喜心悦乐，信心踊发念十力①，如似今日后常然。
时摩诃罗苦求诵习，舍利弗不免意，授②之。
便为亡人咒愿，及损胡麻、绕麦积、冢上、迎妇、惊雁、盗谤，七被棒打，方至祇桓。
白佛，佛言：诸比丘，若说法咒愿，当解时宜，忧悲喜乐，知时非时。
不得妄说。
四中。
彼经第六云：昔舍卫城有长者，犹次请僧。
时舍利弗及摩诃罗，至彼家已。
当时估客获宝归家，又彼国王分赐聚落，封与长者，又其妻生男。
故云诸庆大集。
愿词五句，初二句称其庆集。
宝字音误，彼正作报。
次二句叹其行施。
十力，即佛德，以念佛故而营供养。
后句咒愿。
摩诃罗苦求者，彼云：舍利弗咒愿已，长者心喜，即以白㲲二张施之。
摩诃罗惆怅，因从求学。
后时僧次，得作上座，彼家入海失宝，妇遭官事，儿复丧亡。
而摩诃罗依上咒愿，长者闻已，心怀忿恚，即被驱打。
寻入王田胡麻地中，踏践胡麻，守者复加鞭打。
乃涉路前进，值他刈麦，时彼俗法，绕右旋，则设饮食，左旋则为不吉。
时乃左旋，麦主忿之，复加棒打言何不右绕？
咒言多入。
又复前行，逢有葬者，绕他冢圹，咒言多入。
丧主忿之，复捉挝打，语云汝见死者，当愍之云：自今已后，莫复如是。
又复前行，见他嫁娶，咒言：自今已后，莫复如是。
彼又忿怒，复加笞打，乃曰何不走避？
遂复狂走，值人捕雁，触他罗网，猎师瞋恚复打，乃曰何不安徐，匍匐而行？
遂依彼语，遇浣衣者，见其肘行，谓欲偷衣，复加棒打。
归寺白佛，佛因诫众，如文所云。
后学临文，慎勿戏笑。
当耻己无能，急须进学。
脱或汝为上座，当如之何？
往往播丑于人，则后世摩诃罗矣。
①十力，是处非处、业、定、根、欲、性、至处道、宿命、天眼、漏尽。
②意授，济览云：意恐写误，应作竟也。
七、受食行食杂法。
四分律中：受麨已，然后咒愿。
今此方不行。
五分：于余方不为清净者，亦不行之。
今依辩意①长者子经，受食前咒愿。
四分又云②：若为利故施，此利必当得。
若为乐故施，后必得快乐。
第七门，受食中，初科有二。
初定前后。
既并有出，随用无在。
辩意经者，即安师所据，彼云：佛告阿难：从今已后，嚫讫下食，以此为常。
次引愿词。
利兼财与事，乐通世出世。
引此为式，余更随机。
①辨意，现本子下有所问二字，全一卷，计十一纸，元魏法场译。
②四分又云，律·法犍度中云：时有比丘食已，默然而去诸居士皆讥嫌：诸外道人皆称叹布施，赞美檀越。
而沙门释子食已，默然而去，令我等不知食好不好，足不足。
诸比丘白佛，佛言：不应食已默然出，应为檀越说大䞋，乃至为说一偈。
如今所引。
三千威仪：所以净衣踞坐食者。
佛始成道，受乳糜，观诸佛法，皆著净衣，踞坐而食。
若有出家弟子，应如是法，以能防众戒故。
踞坐为净衣故，异俗法故，亦为草座食易故。
因踞坐①，制九法：一、脚前却，二、阔脚，三、摇动，四、竖，五、交，六、垂三衣覆足，七、翘，八、累脚②，九、累髀。
并犯吉罗。
次科。
初出所以，有五。
一、效诸佛，由佛效佛，而教弟子，令相法故。
糜即是粥。
二、防众戒者，或恐盘坐不稳，而犯足食，或离诸非仪等。
三、净衣者，西天跣足，盘坐则污衣，故食讫洗足，方乃加趺。
四、异俗者，必应彼俗，食多盘坐，此方不然。
五、食易者，便于事故。
因下，立制法。
前却，却即是后，谓不齐并也。
四、竖，谓跟著地，指向上也。
交，谓左右互交过。
翘，即翘上一足。
①踞坐，会正云：即垂足坐也。
②累脚，搜玄云：将一脚押一脚也。
二、明出众生食①。
或在食前，唱等得已出之，或在食后。
经论无文，随情安置。
出生食中，初文。
虽通前后，理合在前。
准宝云经：乞食分四分：一与同梵行人，一与乞人，一与鬼神，一分自食。
故知前出，后方自食。
①出众生食，要览上云：施食有二种：若施旷野鬼神者，即是同食寺院。
佛令设二供养位，一旷野鬼神，一鬼子母，并取僧食，呼名施之。
若比丘各自备一斛食施者，即依焦面大士经，施与饿鬼也。
涅槃：因旷野①鬼，为受不杀戒已，告鬼言：我今当敕声闻弟子，随有佛法处，悉施汝食。
若有住处不能施者，即是天魔徒党，非我弟子。
四分，僧伽蓝中，立鬼神庙屋。
传云②：中国僧寺，设鬼庙、伽蓝神庙、宾头卢庙。
每至二食，皆僧家送三处食，余比丘不出。
爱道尼经：令出如指甲大。
次科，引文中。
初引本缘。
涅槃第十五云：佛游旷野聚落，有一鬼神，即名旷野，纯食血肉，多杀众生。
复于其聚，日食一人。
佛为说法，愚不受教。
佛化身为大力鬼神，彼怖归依。
佛复本身，复为说法，令受不杀戒。
鬼白佛言：我及眷属，唯仰血肉，以自存活。
今已受戒，当何资立？
佛因垂敕，如钞所引。
四分下，次明总出。
传云者，旧云：晋法猛游西国传。
鬼庙，即旷野神，或鬼子母，今多画于门首。
本为出食祭之，今人乃谓门神，讹替久矣。
爱道下，三、示多少。
此约别出为言。
下引智论，鬼能变食，故不在多，恐费信施。
①旷野，佛祖统纪三四云：出生饭，此有二缘：一者，涅槃经令施旷野鬼，毗奈耶律令施鬼子母等。
此曹本食肉啖人，佛化之受戒不杀，乃嘱弟子随处施食，今斋堂各各出众生食是也。
此唯出家人行之。
二者，焰口经托阿难为缘，令施饿鬼食。
今斋堂别具小斛，于食毕，众作法施之，或各具小生斛，夜间咒施。
此通道俗行之。
又释氏要览分此二缘，如上引之。
②传云，钞批：传谓历国传，晋法猛游外国记之为传。
简正、会正皆尔。
今有为亡人设食者。
依中含云：若死人布施祭祀者，若生入处饿鬼中者得。
余趣不得，由各有活命食故。
杂含中广明此事：若亲族不生入处中者，但施心施，其自得①功德云云，乃至施主生六趣中，施福常随，以持戒但得人身，必须余福助报云云。
譬喻经②：饿鬼五百，歌舞而行；好人数百，啼哭而过。
佛言：饿鬼家儿，子孙亲眷，为作福故，行得解脱，是以歌舞。
好人眷属，唯为杀害，无有作福，后大火逼，所以啼哭。
云云。
次科。
初牒世事。
依下，引劝。
中含明亡者不必受享，入处即饿鬼居处之名。
前若字下，宜加为字助之。
杂含劝营福，言广明者，彼云：有一梵志白佛：我有亲族命终，欲为设食，彼得食不？
佛言：饿鬼趣中有一处，名为入处饿鬼，即得。
余处不得，以各有食故。
不生入处，谓生余趣者。
自得功德，谓由施心力故，任运冥资。
持戒，即五戒。
但得人身，且据近报，显须施福。
譬喻经，彼因目连③见已问佛，佛答如钞。
显知施福，冥拔幽灵，但可修崇，不劳祭祀。
①其自得，依今记任运冥资云云。
若依本文，施者自得功德也。
虽然，由能施心力，亦任运可资彼灵也。
②譬喻经，湛堂：今世藏中题譬喻经者，凡三本：其一义净译；其一号杂譬喻，后汉支娄迦谶译；其一题旧杂譬喻，康僧会译。
已上三本，不载今文。
又有法句譬喻经，此亦不载。
更检珠林，并诸经要集，亦引此文，则别有譬喻经，考待博学之士。
③目连，珠林七七云阿难，盂兰盆新记云或问佛。
智论云：鬼神得人一口食，而千万倍出也。
三中。
以鬼有通力，变少为多。
此明施生不必多也。
僧祇：当留比座坐处。
行食人过，不得默然而看，比座应语与是人等。
若行食至第三人，当先澡钵，豫擎待至。
四分：上座见行果时，若少果而多与者，当问：为谁送来？
若言为上座者，随意取；若言为僧，语令赋遍。
乃至种种美食亦尔。
半果①经云：育王施僧半菴罗果，八万罗汉同共食之。
杂法中，初科。
僧祇，初令顾比座。
若下，次预拟受食。
第三人，即己上两座。
四分，令上座观食均等，不许偏饶，仍引经示。
半果经，出杂含中，彼说育王以十万亿②金施，唯四亿未满。
诸臣白太子，即敕禁断。
乃至手中有半阿摩勒果，育王悲叹，即以此果，呼侍人送鸡雀寺令陈意云：阿育王问讯诸大圣众。
此是最后布施，哀愍我故，纳受此施。
时彼上座即令研著羹中，一切皆得周遍。
作是事已，即便命终。
①半果，具云阿育王施半阿摩勒果因缘经。
②十万亿，彼云亿百千金，经文：王问诸比丘言：谁于如来法中行大布施？
诸比丘白言：给孤长者，施亿千金。
王闻思惟：彼长者尚能舍亿千金，我今为王，当以亿百千金施。
时王起八万四千佛塔，于彼一一塔中，复施百千金。
金银珍宝，唯减四亿未满。
四分①：得食便食，为俗讥责。
佛令唱等得已，然后食。
僧祇：唱等供。
若时欲过，随下随食，无罪。
十诵云等供。
五分②：尼，请处未唱随意食，口口提。
下众吉。
十诵③：因舍利弗为上座，纯食好食，罗睺白佛。
佛言：从今上座，待得遍，闻等供声，一切僧共食。
次科。
四分明制缘，僧祇示开通，十诵会名。
等供约赋遍，等得约受足，等即是同。
随意即任啖。
五分结犯，文明尼犯，下众小罪，僧应准同。
十诵别缘。
待得遍句绝。
①四分，四九，俗讥者，彼云：如似谷贵饥饿时。
②五分，二七。
③十诵，钞批：案十诵云：舍婆提国有一居士，请僧设食，居士自行水。
上座、中座，多美饭食；下座及沙弥，与六十日稻饭，并胡麻滓合菜煮与之。
而食竟，出去。
时罗云作沙弥，后行佛所，住一面立。
诸佛常法，比丘食后如是劳问：饮食饱满否？
罗云言：得者足，不得者不足。
佛问：何以作是语？
罗云具说上事。
佛知故问罗云：是僧中谁为上座？
答言：我和尚舍利弗。
佛言：比丘舍利弗食不净食。
舍利弗闻佛呵言食不净食，即吐却食，尽寿断一切请食，常受乞食。
五分：正意受食，左手一心擎钵，右手扶缘。
僧祇：当先受饭，案著一边，后受羹菜，和合而食。
口中不得回食，当一边嚼咽之。
不得令一粒落地，皮核聚脚边。
增一①中，诸王设供，自手行食，庶民同之。
三中。
五分教受食之仪。
僧祇示进啖之法。
回食，谓口中回转。
增一劝俗行食。
王臣执务，西土常仪。
此方梁武，躬自行益，降尊重法，今古无之。
自余凡庶，未足自重。
①增一，一三·二云：满呼王子，手自斟酌，供养众僧。
又波斯匿王，手自行食。
四分：若请二部僧，先与比丘。
恐日过者，一时与之。
梵摩难①经：夫欲施者，皆应平心，不问大小。
佛令阿难，临饭说僧跋②。
僧跋者，众僧饭皆平等。
四中。
四分明人等。
二部即二众，则五众俱沾。
前僧后尼，据日早也。
次引经文劝食等，具云梵摩难国王经，失译。
僧跋，谓令食均一味，与前等供③不同。
①梵摩难，具云梵摩难国王经，一纸半，西晋失译。
②僧跋，钞批：出要律仪音义云：持律者云：此言等供。
或有说者：僧跋自是一种法，等供自是一种法。
十诵乃云等供。
四分云等得。
弥沙塞律云：要须等得，然后听食。
又云：僧多上座，不知等得食。
时佛言：应高声唱僧跋。
就如是证，应言等供。
又诸经要集云：僧跋，此云等供。
如是异说，今记存不同义也。
又名义集解，即等供之唱法也。
寄归传一云：三钵罗佉哆，译为善至，旧云僧跋者，讹。
上座告言：平等行食。
意道供具善成，食时复至。
准其字义，合当如是。
然佛与大众受他毒食，佛教令唱三钵罗佉哆，然后方食，所有毒药皆变成美食。
以此言之，乃是秘密言词，未必同其善至。
③前等供，资持云：僧跋，梵语，即上平等行食之唱法耳，讣请篇中亦同此引，即等供也。
僧网篇等供者，谓供斋，僧跋者，谓所供食味无差。
以总别为异耳。
僧祇：食时，应护右手，当以左手受饮器注唇。
不得深含碗缘，不得触著额鼻及饮尽。
当留少许，于口饮处泻弃之，次与下座。
沙弥食上闹乱，恐坏俗信，以水浇洒者，不犯弄水。
四分：若不得食分，比座为索，若减半与。
若有余果菜，不得狼藉污地，应聚脚边，去持弃之。
鼻奈耶云：不得捻钵①，令大指入钵中。
五中。
僧祇初教护手。
彼国用手抟食，此土饼果亦多用手。
饮下，次教护器。
饮器，即饮汤水者。
口处泻者，此约多人共用，欲与下座，故荡令净。
食上下，三、明警众。
四分初明不得食者，谓行食有遗，不得自索，失大度故。
若有下，次明摒拾遗物。
毗奈耶，教食时取钵。
①不得捻钵，诫受食非仪也。
不捧钵而受，故凡受食，左手捧钵，右手扶缘，是为如法。
业疏云：手捻钵缘，不擎受食。
记云：捻缘不擎，非受仪也。
十诵：食著手，不得振却。
应拾取之。
僧祇：不得㗘㗱作声食。
鼻奈耶云：不得缩鼻食。
五分：钵中饭，不得散俗人舍。
益食时，口中有食者，得云须不须等，无过。
僧祇：口有食，人共语者，咽尽方云口内有食，不得即答；若声不异，含食得语。
四分：干饼、焦饼、果、菜等，得啮半。
善见：钵中饭撩与众生，水弃白衣家，不犯。
应著隐处、不净处。
六中。
十诵离振手食。
僧祇离嚼饭作声。
㗘㗱，即声之貌。
毗奈耶缩鼻者，或食时缩鼻，或吸饮如缩鼻声。
五分，初离手把散饭食。
益下，次开含食语。
续引僧祇，别示开制。
四分，开遗落食。
善见，开钵水弃白衣舍，以无饭故。
八、食竟法。
僧祇：上座应徐徐食，不得速竟，住看，令年少狼䟺①，食不饱满。
应相望看之。
乃至待行水，随顺咒愿已，然后乃止。
又云：居士饭僧讫，遗余食料，理与比舍。
第八。
僧祇初制相待。
唯据上座。
狼䟺，彼兽性暴，取喻急速。
䟺字，补盖反，或作狈。
又下，次明余食。
恐谓僧余，不应与俗，准此明开，寺中②应闭。
①狼䟺，准尼钞，则有勿令二字，则义通。
䟺，六书正讹：一曰狼属，欠一足附狼而行，故猝遽谓之狼䟺。
别作狈，非也。
后汉书：狼狈，颠沛也。
酉阳杂俎：狼、狈，是两物，狈前足绝短，每行驾两狼，失狼则不能动，故言世事乖者称狼狈。
陈情表云：臣之进退，实为狼狈。
狼无狈不立，狈无狼不行，若相离，则进退不得。
②寺中，谓开为俗舍；若夫僧舍，不应，是信施故，与则污家，宜闭之也。
贤愚多处文：于俗家，先行水，后下食、澡漱等。
杂含：佛及比丘，俗家食竟，澡漱、洗钵讫，然后为俗人说法。
次科。
经中行水，谓别器盛贮，以备食时涤手，食讫澡漱。
不同今时，洒手而已。
仍引杂含，证用澡漱。
九、大嚫法。
五分，食后施衣物，名为哒嚫也。
九中，初科。
达嚫大嚫，梵言少异，亦云檀嚫①，此翻财施，谓报施之法，名曰达嚫。
文约施衣，准应不局。
世谓以财嚫食，故名嚫者，不识华梵。
又召说法为施财者，并非。
问：为召施物，为目说法？
答：据名召物。
今谓行施之时，必为说法，因名说②法以为达嚫。
准理具云达嚫说法，事义方全。
问：此与咒愿何别？
答：约事似同，究义须别。
咒愿则别陈③所为，达嚫则通为说法。
今或营斋，事须双用。
①亦云檀嚫，名义集·新编一五六下四云：尊婆须密论作檀嚫，此云财施。
解言：报施之法，名曰达嚫；导引福地，亦名达嚫。
②因名说，单施不名达嚫，单法不名达嚫，报施之法，名曰达嚫。
故约因，布施名达嚫；约果，说法名达嚫。
而虽两通，翻曰财施，则从因为亲。
记云据名召物是也。
③别陈，谓施家设意有多品，随其所志，咒愿亦异。
如说法则不拘之，通为说，故云通别。
四分：由食竟默去，檀越生疑，不知食好不好，足不足，又言诸外道人，皆称叹布施，赞美檀越等。
佛令上座为说大嚫，乃至一偈。
若上座不能，语能说者；若不语、不受，并结罪。
若说大嚫时，上座四人相待，余者听去。
次科。
初引缘起：一、令生疑，二、令起谤。
檀越，亦云檀那，并讹略也。
义净三藏云：具云陀那钵底，此翻施主。
佛下，次引佛制。
注文指上，即若为利故施等偈。
说时余听去者，有缘须往，无缘应住。
萨婆多：要食后说法，有四益：一、为消信施故；二、为报恩故；三、令生欢喜心，善根成就故；四、为在家人应行财施，出家人宜行法施。
三中。
四益：前二利己，后二利他。
律中①：令说契经。
善见云修多罗义，种种义开发等。
听说义②时，要撮诸文者，开。
四中。
契经修多罗，华梵各出。
种种义者，令随机而举。
开撮文者，不必尽诵也。
①律中，说戒犍度中，初不听诵戒本，道俗集会，默然而住。
诸长者请说法，诸比丘不敢说，乃至佛言听说。
不知说何法，佛言：听说契经。
时比丘自疑：得不具说文句否？
佛言：听分别说义，不具说文句。
②听说义，伽论六。
母论六·九：若众大文多，恐生疲厌者听诸比丘引经中要言妙词，直显其义。
又佛法中不贵浮华之言，虽质朴，不失其义，令人易解者是正意。
五分：诸比丘请破戒、邪见、诸根不具者，叹呗说法，因此恶人得势，又能辱僧。
佛言：请法师三藏，诸根具足者。
伽论云：若无能诵呗者，当次第差；若都无者，各诵一偈；能者不受，偷兰；不得半呗，吉罗。
五中。
五分简德，初引缘。
破戒无行，邪见无慧，根不具无威仪。
恶人得势，谓假此兴谤。
佛下，立制。
伽论选能，文明诵呗，例准说法，必取堪能。
律令说诸恶一偈。
增一解云：诸恶莫作，戒具足，清白之行；诸善奉行，心意清净；自净其意，除邪颠倒；是诸佛教者，去愚惑想。
戒净故意净，意净故无倒，无倒故惑想灭。
六中。
初标律偈。
增一下，引解。
初句即身、口二业，次句心业，三是正慧，四即正信。
今此世，初无说法之式。
若有食竟，并将钱财施与。
理准五分，随时称美，不得华侈，广如前说。
七中。
初斥世。
若下，次劝说。
准五分者，即咒愿中引云四足汝安隐等。
华侈，谓绮饰之词。
侈，尺纸反，奢也。
十、出请家①法。
五分：还寺去时，上座八人相待，余人前去。
应僧徒从座而起，整理衣钵，乃至次第而行。
至请门首，告云檀越厚施如法，贫道何德堪之，余言随时，语已便去。
十中。
八人即留两众，余开前去，同上有缘。
贫道，亦云乏道，皆谦牧②之称。
今僧受斋，但知饱食接嚫而已，律仪法度，无一可观，将何发彼善心，消他信施？
悲夫！
①出请家，尼钞：今时末法僧尼，食已广营俗务，市廛街巷，盈衢满肆，唯利是求，何成出家息恶之士？
②谦牧，业疏。
杂含①云：佛及比丘食竟，皆入禅室坐禅。
晡时，从禅起，而说法也。
次科引经。
佛在，说法，令后仿之。
晡，即申时。
①杂含，第九，有迦旃延入禅说法之事。
又三八，有乞食毕，晡时禅起之文。
四分律行事钞资持记卷第三十八四分律行事钞资持记卷第三十九宋余杭沙门元照撰记导俗化方篇第二十四释导俗篇导，谓能化之法；俗，即所化之机。
以法接机，必遵正教，备舒轨度，故曰化方。
夫道俗相资，有逾影响；虽形法两别，而所趣攸同。
是故沙门处世，道缘须立。
若不假彼外护，则无附法①之心；既能受供资身，理须以法济俗。
故得光显②佛日，住持像运，使正法隐而重流，僧徒灭而更立者，其在兹乎。
来意中，初科。
前四句通标。
影逐形生，响由声发，形影声响，不可相离，故取喻焉。
形别可解。
言法别者，或约戒释，或约福、智二分释，或可世出世教，制法不同。
所趣同者，谓道修解脱因，俗结解脱缘，行分迟速，求脱不殊。
或可同归三宝，共弘正化，而为所趣，颇合下文。
是故下，广释。
初释相资，前四句明道假俗资。
附，谓亲附。
后二句明俗须道济。
故下，次释所趣。
初句是佛宝，下二句即法、僧二宝。
住持一句，通贯上下。
僧徒灭者，僧宗行缺，即为灭矣。
①无附法，谓佛法兴废，必由僧人；若不假外护，僧人不立；僧人不立，则无所附法。
无人则三宝乃坠灭，故知道必假外护而立。
②故得光显，会正：故下，结益。
涅槃云：一、有知法沙门，二、有外护檀越，当知佛法千岁不堕。
而浇末寡识寔多，明律知时人少。
凡厥施化，止出喉心。
于彼正教，都无诠述。
所以事起非法，言成讹滥，反生不善，何名引接？
皆由自无方寸①，师心结法。
故善见云：随逐恶者，皆由无智，妄解佛教，诽谤如来，作诸恶业，广生邪见。
次科中。
初叙妄作。
浇末是时，寡识是人。
明律谓有解，知时谓有智。
言从喉出，事任心裁，不稽典教，故出喉心。
所下，彰过失。
事任于心，故非法；言出于喉，故讹滥。
皆由等者，推妄所以。
方寸谓心智。
故下，引证。
初二句谓随流俗，次二句谤法，下二句造业。
广生邪见，谓展转坏他。
①方寸，会正：俗书说，人心脏唯有方一寸。
智解，方寸所畜故。
今举所依，以彰能依。
今以箴诲未闻，显扬圣旨。
初明说法轨仪、受戒方法，次辨生缘奉敬，后明士女入寺正式。
分章中。
箴谓规诫。
大分三章：前二教道，对俗所行；后一教俗，令僧传告。
初中。
大集①云：无量众生白佛护持法故，佛赞言：善哉！
诸大檀越。
又云：破戒比丘，处众说法，不得受信施如葶苈子②。
破戒相者，乃至③受畜八不净物。
名滓、曲、幻、贼④、醉、旃陀罗等沙门也。
广如三十一卷中说。
说法仪中，初科。
初劝俗护法，以佛赞故。
经云：若有人能护持法，当知是人乃是十方诸佛大檀越也。
又下，诫道受施，初示诫。
葶苈子，喻其至少。
次释破相。
后示恶名。
滓谓不清净，曲即不正直，幻谓无真实，贼谓侵夺妄损信施，醉谓神性昏迷，旃陀罗谓能害人慧命。
指如三十一，今见二十八。
①大集，二八，又云已下，同之八，破戒已下，同之九。
②葶苈子，彼接云：何以故？
是人远离如来法故。
应法师云：葶，特丁切；苈，即击切。
药草名。
③乃至，彼云：不能恭敬三宝，不生信心，无有惭愧，于师和尚、耆老长宿、同师同学不生恭敬。
④贼，善见明四用中，第一盗用，破戒受施，同劫掠故。
四分：为檀越说法，听说契经及分别义，得不具说文句。
不得二比丘同一高座说法，或共相诤，或说义互求长短，或共相逼切，或二人同声合呗，及歌咏声说法等。
因说歌声①有五过：一、自贪著声，二、令闻者生爱，三、令他习学，四、令②俗人生慢心，五、以乱③定意。
若说法人少，应次第请说，下至一偈诸恶莫作等。
夜集说法，座高卑④无在。
二中。
初开撮要。
不得下，制非法，有六种。
二人同座，尊无二故，复喧乱故。
相诤，谓对较胜负。
互求长短，谓掩长拾短。
逼切，谓诘难不能。
合呗，无所辨故。
歌声过失，如文自列五过，初、后损己，余并损他。
若说下，三、开略说。
虽依次请，亦须选能。
智论云：少德无智慧，不应处高座，如豺见师子，窜伏不敢出。
大智无所畏，应处师子座，譬如师子吼，众兽皆怖畏。
必为他请，准此自量，当须无畏，勿令窜伏。
夜下，明设座。
或是逼夜，不暇陈设，故开随坐。
①因说歌声，佛始开歌咏说法，时有一比丘去世尊不远，极过差歌咏说法。
佛闻已，告言：汝莫如是说法，汝当如如来处中说法。
若过差歌咏声说法，有五过失。
云云。
②四、令，律云诸长者闻，皆共讥嫌言我等所习歌咏声，比丘亦如是说法，便生慢心，不恭敬等。
③五、以乱，律云：若比丘过差歌咏声说法，若在静寂之处思惟，但缘音声，以乱禅定。
④座高卑，律云：时坐卑座，有疑。
佛言：若夜集说法者，坐高卑无在。
三千威仪：上高座读经，先礼佛，次礼经法及上座，后在座正坐，向上座坐。
楗椎声绝，先赞偈呗，如法而说。
若不如法问，不如法听，便止。
三中。
六法：初、礼三宝；二、升高座；三、打磬静众；四、赞呗文是自作，今并他作。
声绝，秉炉、说偈、祈请等；五、正说；六、观机进止，问听如法，乐闻应说。
七、说竟回向；八、复作赞呗；九、下座礼辞。
僧传云：周僧妙，每讲下座，必合掌忏悔云：佛意难知，岂凡夫所测？
今所说者，传受先师，未敢专辄。
乞大众，于斯法义，若是若非，布施欢喜。
最初，鸣钟集众，总为十法①。
今时讲导，宜依此式。
①十法，济览：上九，合鸣钟集众也。
湛堂：前立九法，今加此一于第一，总为十法。
毗尼母云：说法比丘，应筹量大众，应说何法，而得受解。
若闻深法得解，应为说深，谓五分、十二因缘、涅槃等论。
浅法者，谓布施、持戒、生天等论。
若众乐浅不乐深，不益前人，名恶说；反此名善说。
又应知文义之句，男女之音。
又应除贪心，不自轻心，不轻大众心。
应慈心、喜心、利益心、不动心。
立此等心，乃至一四句，令前人如实解者，长夜安乐。
又不应起怖心，何以故？
怖心说法，令身疲顿，音不辨了，言不次比，说法不妙，义亦难解。
应庠序安心为说。
又应为众说厌患法、远离法，观身苦、空、无常、无我、不净等。
如第七卷中。
四中。
五节，并以又字间之。
初、明量众取解为先。
五分，即五分法身。
论自解云：深法者，谓戒、定、慧、解脱、解脱知见。
深即出世法，浅即世间法。
恶说者，成论②谓之绮语是也。
二、明解音义。
男女音者，以男女性乖，事业乃异，随其品类，言相须分；差互混同，不名善说。
三、教用心。
前明远离三心：贪、纵、慢也。
若为名闻、利养、眷属，皆是贪心。
下明成就四心。
慈谓愍彼未悟，喜即令众心安，利益谓使他开解，不动谓达法本空，无舍著故。
般若云：云何为人演说如如不动？
一切有为法，如梦幻泡影，如露亦如电，应作如是观。
又法华③云：大慈悲为室，柔和忍辱衣，诸法空为座。
能如是者，始可说法。
衒学矜能，俱为谤佛。
四、教安详。
怖心五过，不怖反之。
五、令警众。
说厌患法，不令著世故。
①有云，搜玄、增晖。
会正云：五分，增晖云五阴，非也。
据彼第六，自解五分法身也。
以此等法，是三乘圣人所学之法，故曰深；亦对下布施等浅法，故名深。
②成论，彼云：虽是圣法，说不应时，名为绮语。
③法华，文句八之一·四一云：修如来室是大慈悲，若就同体，即法身也；若被众生，即是解脱；能令众生会于同体，即是般若也。
修如来衣者，若就所覆，即法身也；若就能覆严身，即寂灭忍也；若就和光利物，即解脱也。
若就能坐，即般若也；若就所坐，即法身也；身座冥称，即解脱也。
涅槃：若比丘为利养故说法，所有徒众亦效是师，是人如是，便自坏众。
众有三种：一、破戒杂僧者。
虽持禁戒，为利养故，与破戒者坐起行来，同其事业。
二、愚痴僧。
在兰若处，诸根不利，少欲乞食。
于自恣、说戒日，教诸弟子清净忏悔；见非弟子多犯禁戒，不能教令清净忏悔，而便与共说戒、自恣。
云何清净僧？
不染利养，善知戒相。
云何知重？
如四重禁，出家不作；作者，非沙门释子。
云何知轻者？
三谏能止等。
非律不证者：若有赞说受用不净物者，不共同止。
是律应证者：若学戒律，不近破戒；见顺律者，心生欢喜；善能解说，是名律师善解一字。
若为利益众生，至非法处；若是声闻，不应为也。
五中。
初诫贪利。
徒众效师，从上所好。
今时滥窃，贪利多求，聚首为非，后生仿效，伤毁佛法，自坏坏他。
杨子①所谓：模不模，范不范，为不少矣。
悲哉！
次释三众。
初、虽持戒，由心为利，与破戒同住，故云杂也。
二、既少欲，应不贪利，但是根钝，不教余人，故云愚痴。
三、不染利养，复善戒相，纠举自他，故云清净。
云何下，释上善知戒相，有四：一、知重，二、知轻，三、非律不证，四、是律应证。
文中第释。
知轻中，且举次篇谏戒，摄下威仪杂相，无不通达。
非律中，略举不净，自余非法，例皆摈举。
独不随流，以非为是，故云不证。
是律中，远恶欣善，如法而说。
一字②，即律字，以律训法，总含大小开遮重轻，故虽博通，指归一字。
若下，明缘开犯遮。
非处，谓淫、酒、屠宰之家。
此谓出家菩萨在尘不染，可得行之。
声闻自摄，恐遭欲染，故制不为。
如上三众，今时尚无愚杂，况清净耶？
僧宗覆灭，佛法安寄？
呜呼！
①杨子，卷一学行篇七云：师者，人之模范也。
模不模，范不范，为不少矣。
注云：伤夫！
欲为而不得其道者，多矣。
②一字，戒疏曾解一字。
杂含云：一法师，得受六十新学比丘，教诫说法。
佛告比丘：有问命终者，徒劳耳，非如来所乐答者。
夫生有死，何足为怪？
当思十二缘行，疾得度此。
僧祇：若有违佛语者，比丘犯罪，白衣知如之何。
六中。
杂含，初示摄众限齐。
恐其更多，难于训诲，无益及他。
必力能博济，不在言限。
故古之高僧，千徒匝座。
当量才力，更审自心，勿贪眷属，以图声望，此乃畜因①，终当自坠。
佛下，次明非问不答。
问命终者，谓问死时近远。
问无所益，故云徒劳。
夫下，似止问之词。
十二缘者，无明及行，过去因也；识、名色、六入、触、受，现在果也；爱、取、有，未来因也；生及老死，未来果也。
三世因果，生死相续，从缘故空；知生虚妄，死复何有？
达妄修真，得脱生死，故云度此也。
僧祇，明道俗违犯。
彼因比丘与白衣行非，比丘、比丘尼犯夷；白衣无戒，不犯，故曰知如之何。
以无②名相，莫测来报，意彰复重，令诫俗流。
①畜因，止观云：若其心念念欲多眷属，如海吞流，如火焚薪，起中品十恶。
如调达诱众者，此发畜生心，行血途道。
记云：欲多眷属等者，夫畜类者，多爱群聚，是故破戒兼好眷属之所感也。
②以无，意云白衣无戒，故无罪名、种、相，是以莫测当来狱报何也。
而既作非，非无业理，故云意彰等。
五百问云：若希望心，为人读经、说法得物，犯舍堕。
无心贪，不犯。
无衣，得取。
七中。
为利说法，即是邪命。
无贪不犯者，贪心难识，幸勿自欺。
三千威仪云：入他房：一、于外弹指；二、当脱帽；三、作礼；四、正住，教坐乃坐；五、不忘持经入。
问经五事：一、如法下床问；二、不得共坐；三、不解当直问；四、不念外缘；五、设解，头面作礼，反向出户。
八中。
入他房者，谓入师房请问之法。
外弹指者，警内令知也。
正念住者，无余想也。
次问经者，即正问时法。
下床问者，从座起故。
不念外缘，须谛受故。
设解，作礼，谢开示故。
反向出户，不背师故。
毗尼母云：既听说十二部经，欲示现此义。
复有疑心：若欲次第说文，众大文多，恐生疲厌；若抄撰好辞直说，不知如何。
佛言：听引经中要言妙辞，直显其义。
九中，初科。
母论撮要，同前四分，此委引本缘，以彰开意。
十二部①者，一、契经，二、重颂，三、授记，四、讽诵，五、无问自说，六、因缘，七、譬喻，八、本事，九、本生，十、方广，十一、未曾有，十二、论义。
三藏教法，不出十二类，亦名十二分教。
撰，音选。
要言，谓合机堪用。
妙辞，即显白易解。
①十二部，发轸颂曰：长行重颂并授记，孤起无问而自说，因缘譬喻及本事，本生方广未曾有，论义共成十二名。
文广出大论三三。
涅槃云：若有受持、读诵、书写、演说，莫非时、非国、不请而说，轻心、轻他、自叹、随处而说，及灭佛法、炽然世法而说。
何以故？
由非时、非处等而说法者，令无量人死堕地狱，则是众生恶知识也。
次科。
涅槃诫令重法，八缘不说。
非时，谓不当说，如众学所制。
非国，谓不信乐处。
自叹，谓称己所能。
随处，不临众升座等。
灭佛法，顺己愚情，违反正教故。
何下，明不听所以。
今时讲说，多堕诸过，非人天师，是恶知识。
杂宝藏，为俗人说七种施法不损财：一、眼，二、色，三、言，四、身，五、心，六、床座，七、房舍。
各各果报，乃至佛尚无尽。
三中，七施。
一、眼，谓慈眼视父母、师长等，当来获天眼，成佛得佛眼。
二、和颜悦色，当来得端正，成佛金色身。
三、善言软语，当来言词辩了，成佛获四辩。
四、身起迎逆、礼拜等，当来得堂堂之貌，成佛得三身。
五、心善好，当来不狂乱，成佛得一切智。
六、床座，当来七宝床，成佛师子座。
七、房舍，当来得自然宫殿，成佛获四禅室。
今以各各二句，总而括之。
智论：佛说法已，常教诸比丘入禅定。
己之所说，身亦自行。
四中。
说已入禅，大圣垂则，严勖后来。
儒中①，君子言之不出，耻躬不逮。
又云：先行其言，而后从之。
况佛法修真，言行相反？
深嗟彼徒，那无惭色？
①儒中，里仁篇。
又云者，为政也。
里仁，注云：行不及言，可耻之甚，所以不出其言，为此故也。
为政，注云：先行其言者，行之于未言之前；而后从之者，言之于既行之后。
大集云：若四真谛是一念证者，则为一切众生说一行、一法。
乃至种种因缘，调伏不一故，便说种种法，八万法聚①差别。
五中。
引佛说法，取悟为先，随宜权巧，令后学之。
初为乐总好略之机，摄多为一说。
行即观行，法即法门。
乃至下，次对乐别好广之机，开一为多说，或二或三，乃至八万。
若据经云无量无数方便，亦何止上数。
言八万者，真谛云：佛始成道，终至涅槃，经三百五十度说法。
一一皆具六波罗蜜，成二千一百。
一一皆配四大、六尘，十法，成二万一千。
又配三毒、等分，成八万四千。
今举大数，但云八万耳。
①八万法聚，三藏法数一说，及今记所引，共有二说，各少不同，余如随戒篇冠注写之。
毗尼母云若为在家人作师，教化作福，有五事：一、不应檀越舍止住；二、不系心贪利；三、为别别说法，布施、持戒、八斋等；四、不与共娱乐；五、不系心常欲相见。
又五事，为檀越尊重恭敬：一、非亲旧处不往返；二、不求形势，料理檀越家业；三、不共窃语，令家中生疑；四、不教良时吉日祠祀鬼神；五、不过度所求。
入俗家五法：一、入时语小；二、敛身口意；三、摄心，卑恭而行；四、收摄诸根；五、威仪庠序生善。
有九事，不应俗家坐：一、虽为礼拜，心不恭敬；二、虽往迎逆，心不殷重；三、虽让令坐，知心不实；四、在不恭敬处令坐；五、有说法言，心不采录；六、虽闻有德，不信受之；七、知有甚多，若求与少；八、知有美食，反设粗者；九、虽供给与，如市易法。
并不应坐。
反此，便坐。
若入聚落，应卑恭惭愧，不著六尘，摄心行之。
如高山、悬岩绝险，方寸之处，而足蹈之，念念生怖，更无余念。
临渊亦尔。
如月行世；动手于空，四方无著等。
第十。
母论五节，初作门师法。
五中，第三所应，余四不应。
四中，第二非利他，余三防媟慢。
又下，令他尊敬法。
五中，二是下贱，附近权豪，为他走使；四是邪命；余三并避嫌疑。
窃语，谓低声不公显也。
入下，入俗威仪法。
摄诸根者，欲境多故。
有下，不宜久住法。
九事，前四轻人，五是慢法，六即无信，余三悭鄙。
如市易者，希还报故。
若入下，离过用心法。
初示法，如下，喻显。
高山临渊，喻卑恭摄心。
月行动手，喻不著六尘。
十诵：说法人者，应一心说，生慈愍心、利益心；庄严语言，次第相续，辩才无尽，随顺诸法实相；为法故说，不为利养。
此中上座，应观察所说，若不如法说，应诃止。
又听取佛经义，庄严言辞，次第解说。
其佛经本，当直读诵，莫杂论议。
五分：白衣，说法欢喜，布施者，听之①。
十诵②：说法、咒愿、赞法时，不得食。
十一中。
十诵，初教善说。
诸法实相，言通大小，且据小教，即指偏空。
此下，令诃止，当观是非，勿随③好恶。
又下，听演布。
但不违义，随意广张。
述义可尔，临文不听，由是④圣敕，不杂凡言。
五分受施，先无意故。
十诵，说时不得食者，不谛受故。
①听之，彼云：诸比丘恐堕客作数，不敢受，佛言：为法供养，听受。
②十诵，四二云：阿耆达担饼与佛，佛为说法。
诸比丘嚼饼作声，阿耆达讥言：有为法者，有为食者。
佛因制之。
③勿随，制以己憎爱，而是非呵止。
④由是，案古贤别行经、释者，盖此心耳。
今会本乃后昆为耳。
萨婆多：若檀越欲作大房舍，应开解示语，令小作，顺少欲法；若为容多人故作者，不应违意。
四分：不得将世俗咒术教化。
当语云：莫向如来塔大小便，及除粪扫、荡器、不净水等。
若起房舍，及耕田种作，当向如来塔。
又宜于八日、十四日、十五日，入塔寺，供养比丘僧，受斋法。
佛告檀越：若人慈心，以米泔汁、荡涤汁弃著不净虫水中，使虫得此食气，得无量福。
况复与人。
智论：佛申钵，受老母臭淀汁；佛受亿耳①羹，残度与频婆娑罗王。
善见：不得受白衣使。
若令礼佛、读经、咒愿、集众，种种善事，不犯。
余恶，使者，吉罗。
十二。
多论，辞勉施意；为己须勉，为众从之。
四分，初制邪术。
当下，教正行，又三。
初教向背。
又下，教受戒，白、黑各三日，名六斋日。
佛下，教行施。
文举弃物，以况珍羞；言虫，以况人类。
仍引智论因缘为证，彼第八云：佛于舍卫受岁竟，阿难从佛，游行诸国。
到婆罗城，彼王知佛神德，感动群心，若来到此，谁复乐我？
便作制限：若有与佛食，听佛语者，输五百金钱。
时佛与阿难乞食，众皆闭门，空钵而出。
时有一老使人，持破器，盛臭潘淀，出门弃之。
见佛相好，念言：如此神人，应食天厨。
今自降身行乞，必是大慈愍一切故。
乃白佛言：今此弊食，须者可取。
佛知其心，申钵受之。
佛即微笑，光照天地。
阿难问佛：何缘微笑？
佛言：是老女人，施佛食故，十五劫中，天上人间，受福快乐，后得男子，出家学道，成辟支佛。
受亿耳羹句绝。
彼云：沙弥二十亿耳，以好羹上佛，佛以残与频婆娑罗王。
是知佛受已，与则得食，不与则不能消。
复次为佛设食，佛未食，人不能消。
已食残者，佛与，能消。
善见受使，善事不犯，以非使故。
①亿耳，此有一亿、二十亿异说，案十诵二五初皮革法，此人阿槃提国长者之子，自母胎耳环具生，其价值纯金一亿，因名亿耳。
钞批引十诵亦尔。
大钞记云：有一耳环，价值二十余亿金钱，故得名亿耳，即是律守笼那比丘也。
今记二十亿耳同之。
地持云：若见众生，当即慰问，舒颜先语，平视和色，正念在前，问言：道路清泰，四大调适，卧觉安乐？
叹言善来。
又随世间巧便语言，咒愿妻子眷属、钱财谷米，增长具足。
见功德者，叹施、戒等。
四分：若白衣病来寺中，应方便喻遣；若称誉佛法僧者，随能作为之。
若死，为净伽蓝故，自担弃之。
若白衣嚏者，咒愿长寿。
十三中。
地持，初、相见慰问。
又下，随缘咒愿。
四分，初明待遇病人。
方便遣者，可遣即遣，为益彼故。
称誉听作，谓有信俗人，无所归者。
若下，随俗咒愿。
嚏①，丁计反，喷鼻也。
律因比丘不咒愿，招讥，故制。
①嚏，诗·邶风·终风篇云：寤言不寐，愿言则嚏。
注曰：我甚忧悼而不能寐，汝思我心，如是我则嚏。
今俗人嚏，云人道我，此古之遗语。
容斋随笔云：今人喷嚏不止者，必噀唾祝曰：有人说我。
妇人尤甚。
僧祇：若入王众，不得誉毁军阵射术。
应云：刹利种是上姓，如来、应供、正遍知，常在二家生。
诸出家人，于法、力二轮中，赖力轮护故，得以自安。
又不得形相他身，云多我慢，当生下趣，乃至鸡、猪、地狱中等。
欲有所论，当说已而去。
俗人若言：为我礼塔。
答言：若忆当礼。
如是礼长老比丘亦尔。
若受请，应言：无障碍当来。
若入诸居士富家，不得语云：汝坐店肆，轻秤小斗，欺诳于人。
应云：如世尊说：二轮之中，得食轮已，乃转法轮。
诸居士等，供给衣食，是为难事。
我依汝等，于如来法中，修梵行，度生死流，皆是汝等信心之恩。
若入外道众，不得形訾云邪见、无惭愧，说其过恶；应誉实事云汝等能出家，解系缚，舍于俗服，冥心空闲，甚是难事。
十四。
僧祇三段。
初入王众法。
初制非宜。
应下，教善语。
二家，即刹帝利、婆罗门。
诸佛巧便①利物：人尚德行，则于婆罗门姓中生；若尚威势，则于刹帝利姓中生。
法轮即佛法，力轮是王臣。
又下，诫触犯。
形相，谓以形相人。
欲下，听陈意。
俗下，示应答，恐有遗忘、缘阻，故言皆不定。
次明入居士舍。
初制不应，令他惭耻，失敬信故。
应下，示慰谕，方便引接，发彼善故。
三、入外道众，二节同上。
形訾，谓形言毁辱。
此门所明，说法仪式。
然事相交杂，不唯说法，或作门师，或是接对，或令教导。
又复说法之式，不专导俗，为师训道，义亦同然。
事类相投，寄此明耳。
①诸佛巧便，智论四，婆沙一七八。
二、明受戒法，就中分三。
初翻邪三归①。
又分为四：制意，忏悔法，立归法，总料简。
初中。
涅槃云：一切众生，怖畏生死四魔②，故受三归。
名一义异，或时说三为一，说一为三③。
诸佛境界，非二乘所知。
又金翅鸟，不啖受三归龙。
余如义钞。
第二，三归中，制意引经。
初正明受意。
即多论云：如人获罪于王，投向他国，以求救护。
众生亦尔，系属于魔，有生死过，归向三宝，魔无如之何。
故知若受三归，得脱生死。
烦恼魔者，三毒劫善故；五阴魔者，迁谢不停故；死魔者，逼切报命故；天魔者，挠令退道故。
四皆恼害，不能自由，故名魔也。
名下，次彰法胜。
名一义异者，彼经第五自解云佛常、法常、比丘僧常，此明如来欲示众生常住真心，一体三宝④，故于方便教中，随宜离合，故云诸佛境界等。
既知方便本为引实，今受三归，无非显性。
机虽未达，可使由之；而授者用教，不可不知之。
说一为三者，经云：云何为一？
佛告摩诃⑤波阇波提：憍昙弥！
莫供养我，当供养僧；若供养僧，即得具足。
汝随我语，则供养佛；为解脱故，则供养法；为受用故，则供养僧。
说三为一者，如多论。
问：佛亦是法，法亦是佛，僧亦是法，正是一法，有何差别？
答：虽有一义，相有差别。
无师大智，一切功德，是佛宝；尽谛涅槃，是法宝；声闻学、无学功德，是僧宝是也。
又下，显功能。
故知三宝加护，不为他害，龙畜尚尔，况于⑥人乎！
义钞，即受戒法中，业疏委备，此不烦引。
①翻邪三归，搜玄：羯磨疏曰：母论有五种三归：一、翻邪，二、五戒，三、八戒，四、十戒，五、具戒。
简正：若通明三归有五，于中具戒三归，佛在日便废。
②生死四魔，三藏法数云：一、蕴魔。
蕴，犹积聚也，诸色、受、想、行、识等，积聚而成生死苦果。
此生死法，能夺智慧之命，故云蕴魔。
名义云：烦恼魔，是生死因也；五阴魔、死魔，是生死果也；天魔，是生死缘也。
③说一为三，准钞文并记释，是写误，合作说三为一。
说三为一亦尔。
④一体三宝，法华玄义第五云：思益云：知觉名为佛，知离名为法，知无名为僧。
此是一体三宝。
记云：知离名法者，法体离染故；知无名僧者，僧体无诤故。
⑤摩诃，摩诃波阇波提，此翻大爱道。
憍昙弥，此翻众主。
⑥况于，法句经：帝释命终，当堕驴胎；受三归故，还成天帝。
又旧杂譬喻经：一夏佛升忉利说法。
一天众五衰现，将生疥癞母猪腹中。
佛劝令受三归，遂脱猪胎，作长者子。
广如珠林一四，三皈部中。
忏悔法。
以信邪来久，妄造非法；今创归投，必翻邪业。
阿含等经，并令先悔。
涅槃云：发露诸恶。
从生死际，所作诸恶，悉皆发露，至无至处。
如第十卷说。
必论设忏，随时诵习，亦得通用。
二中。
初叙意。
但使未归三宝，皆名信邪。
随顺生死，皆名邪业。
阿含下，引示。
涅槃，生死际，即无始时。
无至处，即未来际。
谓成佛果，证大涅槃，即名涅槃，名无至处。
言其臻极，更无所至故。
业疏云：从生死际，至涅槃际是也。
指第十者，彼云自念所作一切不善，如人自害，心生恐怖，惊惧惭愧。
除此正法，更无救护，还归正法等。
必下，指法。
随时，谓逐人别述。
通用，谓如诸经，但忏三世十恶等。
作法者。
智论云：互跪合掌。
在比丘前。
当教言：我某甲，尽形寿，归依佛，归依法，归依僧。
即发善法，次结云：我某甲，尽形寿，归依佛竟，归依法竟，归依僧竟。
萨婆多：若淳重心，具教、无教。
三中。
智论有三：一、具仪，二、对境，三、作法。
道众望俗，皆是师位，故注通之。
三、法中。
言某甲者，称己名也；尽形寿者，述所期也；归三宝者，是所投也。
言发善者，明非戒也。
后三结者，重更嘱累，不令忘失也。
引多论，以示成否。
若轻浮心，则无无教故。
杂料简。
大集①云：妊娠女人，恐胎不安，先受三归已，儿无加害；乃至生已，身心具足，善神拥护。
萨婆多：五道皆得受三归，无受戒法；亦得一年半年，五三日间受之，不得戒也。
四中。
大集，母受兼资于子。
善神护者，准大灌顶经，一归十二天神，总三十六神。
多论，对戒简异，有三。
初简趣，五道，除人已外。
无受戒者，即彼宗所计。
成论、善见，龙畜得受五戒。
业疏云：多论据无知者，人犹不得，何况鬼畜？
如余得者，谓有知解也。
亦下，次简时。
五戒须尽形，八戒局日夜。
成宗不尔，如下所明。
不下，简法。
如后五、八，三归言下，即发戒故。
①大集，二九云：我于无量无数世中，常念何处有是妊身诸女人等，防遮恶鬼，乃至恶药。
是故我往先教三归，教三归已，一切饿鬼及诸毒药无能加害。
是儿生已，常得善心，智慧具足，身体无缺。
若游行时，常为善神拥护，面貌端正，众生乐见。
厌离生死，甘乐涅槃。
二、明五戒者。
分三：简人是非，作法差别，料简之。
初中。
成论①云：五逆罪人、贼住、污尼，毗尼中不听作。
由为恶业所污，亦障圣道，不听出家。
若为白衣，得善律仪，不遮修行施、戒等善，有世间戒何咎？
萨婆多中：若有先犯五戒、八戒，及十、具戒，而犯重者，更受不得。
五戒，简人中。
初成论，据十三难，并是戒障。
今明七难，白衣时有，但障十、具，故云毗尼不听等；不障五、八，故云若为白衣等。
世间戒，对上出家即出世戒。
自余六难，边须已受；破局大僧；黄形非畜，重故不论。
多论唯简边罪。
旧云约未忏为言，非也。
边罪永障，何得论忏？
业疏明忏，自通成论七难人耳。
①成论，业疏一·二四，引成论已，续云：准此有过，如文不合，必忏荡已，二教无违。
但业重障深，不发具戒也。
记云：成论中，初引文。
若十三难，通障道戒；五逆、贼、污七难，不障俗戒，故特简之。
文中初明制出家意，以出家人必取圣道故。
若下，次明通在家意，且令诱接住善道故。
施慈等者，布施、修慈，皆世福故。
准下，次义决。
虽通五戒，必约忏净为言；有过不忏，如注所简，故云不合。
二教即世教与佛制也。
恐疑忏净容可出家，故约深重，释通教意。
故先明发戒之缘。
善生云：此戒甚难，能为沙弥、大比丘、及菩萨戒而作根本。
戒有五种，随受一分，即得一戒。
汝今欲受何分之戒？
智者随语为受。
次科。
初令示缘境，同前具戒，情境皆同，非情唯酒。
业疏云①：将欲受戒，初须为说缘境宽狭。
令受者志远，见相明白。
善生下，次叹戒功。
甚难，谓功深难得，不可轻受。
三戒由生，故是根本，即善戒经②不受五戒，不发十戒，乃至展转不发菩萨戒等。
五种，即五条。
随人所能，多少皆得。
若受一戒，名一分优婆塞；二戒名二分；三戒名少分；四戒名多分；五戒名满分。
先陈戒相，审问所能，然后为受。
准业疏③：三归直授，五戒简人者。
以翻邪，初心难拔，宜即引归，若更覆疏，容还旧迹。
五戒不尔，先已归正，心性调柔，堪思我倒，故须简略。
①业疏云，一·二八，记云：以前四戒，并遍有情上发；唯酒一戒，亦遍无情发。
并同具戒，先须开导。
志远谓立誓要期，见相谓识知境量。
②善戒经，彼云：若言不具优婆塞戒，得沙弥戒，无有是处；不具沙弥戒，得比丘戒，无有是处；不具如是三种戒者，得菩萨戒者，亦无有是处。
③业疏，一·二五，记云：初答三归不简，覆疏谓反覆疏理，旧迹即邪道。
五下，次答五戒须简。
初彰异：一、曾受归法，不虑退还；二、为入道门，须简净器。
简为简取，略即略去。
二、作法者。
我某甲，归依佛，归依法，归依僧，尽形寿为五戒优婆塞，如来至真等正觉，是我世尊。
我某甲，归依佛竟，归依法竟，归依僧竟，尽形寿为五戒优婆塞，如来至真等正觉，是我世尊。
二、作法中，初科。
词句分五。
一、陈己名。
二、归三宝，回向境界。
三、尽形等，显所期。
文举尽寿，或一日夜，或月或年，随时自改。
四、为五戒者，正立誓也。
且举满分，或一分、二分，亦在临机。
优婆塞，古翻清信士①，亦云近事②男，女云优婆夷。
五、如来等，结归正本也。
以三宝名，通九十六种；后须显正，非同前滥；由此胜号，外道无故。
如来者，乘如实道，来成佛也；至真者，体悟无邪也；等正觉者，道同三世也。
此实我归，余非敬者，故云是我世尊。
前三归誓，正发戒缘，三法才竟③，即纳戒体。
后三归结，是嘱非体。
①清信士，业疏一·二九云：清是离过之名，信为入道之本，士即男子通称。
②近事，西域记云：言近事者，亲近承事诸佛法故。
③三法才竟，有云，多论有三师，一师云初不杀生时成，一师不饮酒时成，已上二师说相得，论主三归得为本。
于此三归得，学者亦存异义：一义云，优婆塞言成；一义云，第三反是我世尊成；一义云归依僧成。
云云。
然注羯磨：母论云：三归下有所加，得归及戒；若无加者，有归无戒。
准此，归依僧言唯成归，不成戒；次是我世尊言成者，济缘二下，作法加简，非正受词云云，准此，非世尊言成也；次优婆塞言成者，此义可尔欤。
本律唯称优婆塞，不称如来至真等故。
简正：宝云：若准律文，并无三尊号，亦不称佛号。
或依灌顶经及杂心论，加三尊号。
钞依律本并无，今纵加号，亦是叹美之词。
通释：三尊号者，两足尊离欲尊等欤。
律不称佛号者，律第三二受戒法云：耶输伽父白佛言：我今皈依佛，皈依法，皈依僧，唯愿世尊听为优婆塞。
自今已去，尽形寿不杀生，乃至不饮酒。
是为最初优婆塞三自皈。
律五戒受法同此。
智论：戒师应语言：汝优婆塞听。
是多陀阿伽度、阿罗诃①、三藐三佛陀，为优婆塞说五戒法相，汝当听受。
尽形寿不杀生，是优婆塞戒，能持不？
答：能。
尽形寿不盗，是优婆塞戒，能持不？
答：能。
尽形寿不邪淫、不妄语、不饮酒，并准上说。
是为在家人五戒，汝尽形受持。
当供养三宝。
劝化作诸功德。
年三、月六，常须持斋。
用此功德，回施众生，果成佛道。
次科。
初诫听。
多陀，此云如；阿伽度，此云来；阿罗诃，此云应；三藐三佛陀，此云正等正觉。
亦举②三号，令生信奉。
尽下，列相。
邪淫者，犯他妻也，俱舍有四：一、他妻；二、自妻非道；三、非处；四、非时。
五中，前四性戒，有情境发；后一遮戒，非情境发。
饮酒放逸，能作③四过，故偏禁之。
是下，嘱累，有四：初、嘱谨护，二、劝作福，三、令受斋，四、教回向。
年三者，正、五、九月，冥界④业镜，轮照南洲，若有善恶，镜中悉现。
或云：天王巡狩⑤四天下，此三月⑥对南洲。
又云：此三月恶鬼得势之时，故令修善。
月六，白、黑两半，各有三日。
按智论⑦：初八，天王使者下；十四，天王太子下；十五，天王自下，观察众生善恶；二十三、二十九、三十日亦尔。
持斋者，或受八戒，或但持斋，中前一食，中后不得妄啖。
今多蔬菜，不节晚食，此虽非斋，犹胜荤血。
又有饮水周时，为清斋者，此乃邪术。
一切众生，仰食而住，但勿过中，是佛正教。
①阿罗诃，名义云：观经疏云：天竺三名相近：阿罗诃翻应供，阿罗汉翻无生，阿卢汉翻杀贼。
②亦举，上之如来至真等正觉世尊即三号，今亦出三号，故云亦举。
③能作，钞批：如迦叶佛时，优婆塞饮酒故，淫他妇、盗他鸡、杀他人，问时答言不作。
以酒故，一时犯四戒。
④冥界，传奥梵网疏：长斋月者，智论说：天帝以大宝镜，共诸天众，从正月一日照南洲，善恶共具录。
⑤巡狩，天子适诸侯曰巡狩。
⑥此三月，简正：业镜轮转，如正月照南洲，二月照西洲，三月照北洲，四月照东洲。
五月又照南洲，一岁三匝也。
⑦按智论，济缘一·四：智论：白月三日：初八，四王使者下；十四，四王太子下；十五，四王自下。
黑月亦尔。
观察世间善恶，奏闻帝释。
而非帝释下也。
⑧准布萨，四分五八：有三种布萨：十四日、十五日、月初日。
三、料简。
成论云：随受一、二、三，皆得律仪。
亦开重受，重发得戒。
亦随日多少而受。
三、料简中。
成论，对反有宗三皆偏局：一、须具受；二、不重增，三、定尽形。
多云应五众边受，不得俗边。
多论。
须五众者，疏云：皆是弘法之人故。
俗虽曾受，非故不听。
智论：以六斋日，是恶鬼夺人命日；劫初圣人，教人一日不食为斋。
后佛出世，语云：汝当一日一夜，如诸佛持八戒，过中不食，是功德将人至涅槃。
智论。
初段。
六斋缘起，异上智论，盖所出不同。
先虽奉斋，尽日不食，复无善法；佛因诱接，故为加改。
问：口中四过，何为但有妄语？
答：但举妄语，余三并摄。
又佛法贵实语，故在先摄也。
如说十善为总戒相，别相无量。
不过中食，摄入不贪中。
如是准知。
次科。
问中，若据有部，但发四支；成宗具七，与论颇同，故引示之。
答中，初约义释。
上二句，正答举一。
又下，转释举妄。
恐云：何不于余三中，趣举一耶？
故此释之。
如下，引例。
十善摄无量，妄语摄余三。
相比无异，故云准知。
又云：一人①生国土，皆共作因缘。
谓内法与外法为因缘。
如恶口故，地生荆棘；谄曲心故，地则高下不平；悭贪多故，水旱不调，地生砂砾。
不作上恶者，地则平正。
如弥勒佛时，人行十善，地多珍宝。
三中。
文如随相骂戒具释。
内法即往业，外法即依报。
①一人，骂戒记云：智论九二云：一切菩萨道，皆净此三业，初净身口意，后为净佛土。
自身若净，亦净他人，何以故？
非但一人生国中，皆共作因缘。
注曰：同处受生，共业所感，此明菩萨欲取净土，必须化他，令净三业。
今引下二句，以谓一人受生所依报土，悉是多人共业所感。
今止取意，不必泥文。
增一云：由行十恶，故使外物①衰耗，何况内物！
广如四十三卷。
中含第三十三卷，善生长者经中，明俗人行法，及礼事六方。
萨婆多云：五戒之中，酒戒最重。
余广如善生经七卷中具明。
增一，意亦同上。
内物即正报，以疏况亲，必招殃祸。
下指诸文，不复烦引，须者寻之。
①使外物，会正：彼云嗜酒、邪淫等，皆云未得财物，则不能得；本有财物，便转消耗是也。
三、明八戒法。
萨婆多等云若从五众受。
必无人者，但心念口言自归三宝，我持八戒，亦得。
八戒，初科。
多论开心念①者，即自誓受，疏云：非谓常途，故彼文云若无人时，得心念受，明缘开也。
①多论开心念，注羯磨上：论中令五众授之，成实云：若无人时，但心念口言，乃至我持八戒，亦得成受。
业疏一·四：多论五众通授者，皆是弘法之人。
成、智二论，开自受者，非谓常途，故彼文云若无人时，但心念受，明缘开也。
记云：次科，多论定从他受，彼云：夫受斋法，必从他受。
从何人边受？
五众边受。
成、智二论，并开自受，文约无师，义兼缘碍。
准此，钞云萨婆多等云等字，兼成、智二论，故无相违。
但记文云多论开心念，恐可误欤。
次受法者。
智论云：受一日戒法，长跪合掌，应作是言：我某甲，今一日一夜，归依佛，归依法，归依僧，为净行优婆塞。
某甲，归依佛竟乃至僧竟，一日一夜，为净行优婆塞竟。
二、作法中。
初教具仪。
应下，正受法。
一日一夜，合在三归之下。
文为四段：初、称名；二、归境；三、限期，准下成论，受通长短，随人加改；四、立誓。
疏云：言净行者，以所期时，奉持九支，同诸佛故。
不言如来正觉者，五戒初离邪缘，故以正隔之。
今此重增，复何须也？
次为忏悔。
我某甲，若身业、口业、意业不善，贪瞋痴故，若今世、先世，有如是罪。
今日诚心忏悔，三业清净，受行八斋。
是则布萨①。
忏悔中。
布萨，翻净住，亦云清净。
理合先忏后受。
论中倒列，故注移之。
①是则布萨，说戒篇云：俱舍论名八戒，云布萨护也。
记云：俱舍明八戒，皆云受布萨护。
简正：旧俱舍论也，八戒者，八种戒也，谓七众戒加一八关斋是也。
次为说相：一如诸佛尽寿不杀生，我某甲，一日一夜不杀生亦如是；如诸佛尽寿不盗，我某甲，一日一夜不盗亦如是；如诸佛尽寿不淫，我某甲，一日一夜不淫亦如是；如诸佛尽寿不妄语，我某甲，一日一夜不妄语亦如是；不饮酒、不坐高大床上、不著华鬘璎珞及香涂身熏衣、不自歌舞作乐及故往观听亦如是。
已受八戒，如诸佛尽寿不过中食，我某甲，一日一夜不过中食亦如是。
我某甲，受行八戒，随学诸佛法，名为布萨。
愿持是布萨福报，愿生生不堕三恶道、八难。
我亦不求转轮圣王、梵释天王世界之乐。
愿诸烦恼尽，逮得萨云若，成就佛道。
增一阿含：八关斋法，广发大愿，一如三十八卷。
具如钞、疏。
说相中。
初、正说相；愿持下，二、教发愿。
初中。
一一皆言如诸佛者，疏云：举圣境所行也。
某甲亦如是者，引己同上也。
若准羯磨云：如诸佛尽寿不杀生，我某甲一日一夜不杀生，能持否？
答云：能持！
今此所示，全依智论。
疏云：有本云我某甲一日夜不杀生亦尔者，直述己契①，上同于佛，不假问答，亦成说相。
高大床，即足高尺六已上也，或可②大即是广方三肘者。
又阿含八种胜床：金、银、牙、角，严饰故胜；佛、师、父、母，从人故胜。
不必高广，并不合坐。
西土以花结鬘贯首，及用香油涂身，以为美饰；此方须除带佩花璎，脂粉涂面等。
准文九戒，而言八者？
多论云：斋以过中不食为体，八事照明，故成斋体。
共相支持，名八支斋。
故言八斋，不言九也。
所以不过中食，在后独明。
若依羯磨，则合高床、歌舞为一，过中为八。
又增一中，过中为第六，合严身、观听为一。
皆所出不同，随依并得。
发愿中，初离恶趣。
八难者，三涂、长寿天、北洲、佛前佛后、世智辩聪、诸根不具。
我下，拣世报。
愿下，示所求。
萨云若，亦云萨婆若，此云一切智。
指增一者，彼云③：我今以此八关斋功德，不堕恶趣八难边地。
持此功德，摄取一切众生之恶，所有功德，惠施彼人，使成无上正真之道。
亦使将来弥勒佛世三会得度生老病死。
言关斋者，谓禁闭非逸，静定身心也。
钞、疏，今见业疏。
①己契，济缘云：己契者，要誓也。
②或可，业疏一·四六：高即八指已上，广谓方三肘者，不可俱有，单高亦制。
记曰：四分、诸律，皆名高广大床，高一尺六，广五尺四，此是制量。
过此量数，则为高广。
即知尺六及三肘开之，过之乃名高广大床。
③彼云，业疏一·四八：二、明愿中，自他两利也。
由持斋德，对治恶趣者，灭戒难也。
八难者，灭障闻思难。
上明自益也。
他恶摄取，己善惠人者，行大道心也。
使成正道者，不从他方便，唯一乘法也。
将来三会者，缘遇慈氏，近可寄心。
记：初释自利，戒法唯人得受，故恶趣为戒难。
闻思修慧，须生善道，值佛闻法，具根正信，故八难为闻思障，如遮难中自明。
他下，释他利。
行大道心，即菩萨行。
方便是二乘权教，一乘即佛道实教。
岂止八戒？
一宗立教，皆用此意，学者宜知。
三会者，弥勒下生经云：初会说法，九十六亿人得阿罗汉；第二会，九十四亿得阿罗汉；第三会，九十二亿人得阿罗汉。
补释迦处，故云近也。
僧祇：佛告比丘：今是斋日，唤优婆塞，净洗浴，著净衣，受布萨法。
十诵：聚落上座见俗人来，为说深法，示邪正道。
应说知见，教布施、持戒、忍辱、行善、受持八戒。
增一：若受八斋，先忏悔罪，后便受戒。
广如十六卷中。
中含：多闻圣弟子①，持八支斋时，忆念如来十号名字，若有恶思、不善，皆灭。
广如斋经中。
善生云：受八戒者，除五逆罪，余一切罪皆灭。
成实云：功德与无漏人等。
亦得随受一二三，及日月长短，并成。
俱舍②云：庄严者，除非旧庄严，不生极醉乱心。
善生：受八戒，不得多，唯独受。
五分：比丘成就八法③，毁三宝及戒，欲不利诸五戒；五戒人应不敬信。
若优婆塞瞋，比丘不往其家；聚落亦尔。
杂含云：何名优婆塞？
在家清白，修习净住，男相成就，口说三归，是也。
杂相中。
僧祇召受，恐俗缘多而不忆故。
十诵，俗来因而劝受。
增一，先忏后受。
证前所注，非自意故。
中含下，三经并明力用。
十号④者，如来、应供、正遍知、明行足⑥、善逝、世间解、无上士调御丈夫、天人师、佛、世尊。
斋经，彼云：受斋之日，当习五念⑧：一、当念佛十号；二、当念法，三十七道品⑨，具足不毁；三、当念众，恭敬亲附；四、当念戒，一心奉持；五、当念天，后生天上，终得泥洹。
成论，初明功胜。
彼引帝释说偈云：六斋神之日，奉持于八戒；此人获福德，则为与我等。
佛止之曰：若漏尽人，应说此偈。
故知天主福报不及，出有圣人方堪比拟。
下明长短并成者，疏云接俗之教，不可约之是也。
俱舍，释上第七花璎严身。
除非旧者，谓去新好之饰，服常所用者，故云不生等。
醉即昏迷，乱即散逸。
善生不得多者，恐人参混，心不专一。
泛论归戒，独受为佳，则心不他缘，法无通滥。
今多众受，于理虽通，终成非便。
有云⑪约授戒人说，安有多师，同时授戒？
本无此理，何须制之？
又云受字合作授，谬妄之甚。
五分，初教俗不敬道。
八法，文举前五。
毁三宝及戒为四；五、不利优婆塞住处；六、作他恶名称；七、欲辱彼住处；八、以非法为正法，欺诳于人。
若有此八，许令不敬，以无德故。
若下，次教道不往俗。
聚落亦尔者，上约一家，合聚皆瞋，比丘不往彼聚。
杂含，示名实。
清白，谓不染尘。
修净住，谓奉戒行。
男相成就，谓有丈夫之操。
口说三归，谓初须师受。
具斯四者，则名实两副矣。
①圣弟子，下二记云：通目凡圣修圣道者。
②俱舍，一四云：离非旧庄严，何以故？
常所用庄严，不生极醉乱故。
③八法，记有两释：一、但出初五；二、第五不利兼收余三。
余三者：作他恶名，辱彼住处，非法为法也。
④十号，此中注，盖依翻译名义注耳。
新编一四七中，八又云：此十号义，若总略释：无虚妄名如来，良福田名应供，知法界名正遍知，具三明名明行足，不还来名善逝，知众生国土名世间解，无与等名无上士，调他心名调御丈夫，为众生眼名天人师，知三聚名佛，具兹十德名世间尊。
涅槃疏云：阿含及成论合无上士与调御丈夫为一号，故至世尊十数方满。
涅槃、大论开为两号。
今记，同阿含、成论也。
⑤仿同，涅槃云：诸佛世尊，从六波罗蜜、三十七品、十一空来至大涅槃；如来亦尔，是故号佛为如来也。
⑥明行足，涅槃一六：明者，名为三明：一、菩萨明，谓般若波罗蜜；二、诸佛明，即是佛眼；三、无明明，即是毕竟空。
行者，于无量劫，为众生故，修诸善业。
足者，明见佛性。
通释：明且取果，行从因名，足即满足，证得究竟，故注云果从因得。
⑦妙往，往字一作待，非法数，亦曰善逝妙往之义。
⑧五念，多论卷一制六念，文云：若不修六念，不名斋清净。
谓加一念施也。
六念名相，出别译杂含第九，三藏法数新编本，四九七中七。
又增一说十念，初六全同，珠林四六摄念篇。
若今心念口言，须依芝苑遗编词句。
⑨三十七道品，三藏法数新编本一二页上一五行。
⑩古引多论，会正：问：受八戒得二、三日，乃至十日一时受不？
答：多论云：佛制一日一夜，不得过限；若有为能受，一日过已，次第更受者得。
问：八支中，受日不受夜等，得戒不？
答：多论不得，以制一日一夜故。
⑪有云，会正：善生下，约授戒人说。
受字理可作授。
简正：不得多，唯独受者，此约戒师说。
五众中随一人为受，不得二、三人为他受，恐言词杂乱，互说不同。
若能受人，不简多少。
二、明生缘奉讯法。
五分：毕陵伽父母贫穷，以衣食供养。
佛言：若人百年之中，右肩担父，左肩①担母，于上大小便利，极世珍奇衣服供养，犹不能报须臾之恩。
从今听比丘尽心供养父母；否者，得重罪。
第二，辨生缘中。
初引缘。
佛下，立制。
亲担父母者，即执劳奉事。
珍奇衣服，即供给所须。
右父左母②者，顺阴阳也，或可彼方偏尊母故。
有云：西土③以东为尊，左北右南，北是阴故。
然人行所向④不定，未必如此。
须臾恩者，怀抱长养，至于长大，经涉多时；百年勤苦，不报须臾，况多时乎！
以道供俗，本是污家；唯许二亲，故云听也。
得重罪者，违制，吉罗，业道重故。
①左肩，若依增一十一云左肩著父，右肩著母，恐是五分传写之误乎。
②右父左母，若依盂兰盆经疏云：左肩担父，右肩担母，遍行大地，亦不能报恩。
同记云：俗以左为上，故父在左；右为下，故母在右。
是则经论异说耳。
又同疏引父母恩重经云左肩担父，右肩担母，行绕须弥山，百千万匝。
诸经要集引难报经云左肩持父，右肩持母，经历千年。
增一亦左父右母。
毗奈耶律云假使一肩持父，一肩持母，经于百劫。
故知左右且举之耳。
③有云西土，会正：左肩母，摝华钞云：西土之礼，以东向为尊，左北右南，北是阴，故母居左。
④所向，谓担亲而行，出必向东哉？
此释不尽。
⑤有云逆兰，会正：重罪即逆兰。
钞批、简正皆尔。
通释：父母贫乏，衣食不给，患于饥寒，若舍不顾，或至饿死，即杀父母方便，故云逆兰欤。
僧祇：父母不信三宝者，应少经理；若有信者，得自恣与，无乏。
若父母贫贱，将至寺中。
若洗母者不得触①，得自手与食。
父者，如沙弥法无异，一切皆得。
二中。
不信少经理者，逼令归正故。
经理，谓供给营干也。
有信恣与者，必无虚费故。
开将至寺者，无亲可归故。
洗母不触者，触不开亲故。
父如沙弥者，养同小众故。
唐僧传云：敬脱常担母一头，经书一头。
食时，留母树下，入村乞食，用以充继。
又齐道纪，亦以经书、佛像，老母、扫帚，担荷而行。
每谓人曰：经不云乎？
扫僧地如阎浮，不如佛地一掌许；亲供母者，与登地菩萨齐。
人或助担者，纪曰：吾母也，非他之母。
形骸之累，并吾身也，有身必苦，何得以苦劳人？
所以身为苦先，幸勿相助。
此乃大度，岂比常途？
虽教有小违②，而理归大顺。
酬恩竭力，今古无之。
①不得触，若罹重病，而无看护人者，亲扶之不犯。
②小违，济览云：非威仪吉，未必至残。
涅槃：以佛、法、僧三事常住，启悟父母；乃至七世，皆令奉持。
乃至自学教人，即名护法者，得长寿等。
毗尼母云：若父母贫苦，先受三归、五戒、十善，然后施与；若不贫，虽受戒，不合与。
四分，阿难请授爱道戒中云乳养长大有恩故。
佛言若闻三宝名字，已是报恩，何况得净信等。
三中。
涅槃，三宝一体，体无生灭，故皆常住。
启，开也。
七世者，北远①疏云：无始皆开，何止七世？
但随世俗，且言七耳。
即梵网云六道众生皆是我父母，我生生无不从之受生是也。
母论，贫者，先法后食；不贫，但法，无所乏故。
四分，爱道求出家，如来不许，阿难代请之词。
爱道是佛姨母，佛生七日，摩耶命终，姨母乳养长大。
爱道在俗，已证初果，故云况得净信。
是知生育恩大，虽百年肩荷，不报须臾。
三宝一闻，即酬重德。
故唯佛法，可报劬劳。
自外供须，终名直养。
①北远，资行云：净影寺慧远也。
杂宝藏：慈童女长者家贫，独养老母，现世得报缘；鹦鹉孝养盲父母，得成佛缘。
增一云：孝顺供养父母功德，与一生补处功德一等。
文云：教二人作善，不可得报恩，谓父母也。
是故比丘，常当孝顺供养父母，不失时节，当如是学。
四中。
彼经第一云：佛言：我于过去世，时波罗奈国，有长者子，名慈童女。
父丧，卖薪日得两钱，奉养老母。
次得四钱、八钱、十六钱。
后欲入海采宝，母即抱捉，子掣手，绝母数根发，遂入海取宝。
还发时，有水陆二道，即从陆道去。
乃见有城，绀琉璃色，有四玉女，擎四如意珠，作乐来迎，四万岁中，受大快乐。
次复前行，见颇梨城，有八玉女，擎珠来迎，八万岁受乐。
复舍远去，至白银城，十六玉女，擎珠来迎，十六万岁受乐。
又复舍去，至黄金城，有三十二玉女，擎珠来迎，三十二万岁受乐。
又复舍去，遥见铁城，心生疑怪，遂入铁城，有一人，头戴火轮，舍著童女头上。
童女问狱卒言：我戴此轮，何时可脱？
答言：世间有人，罪福如汝，然后可代。
又问：今狱中颇有受罪如我者否？
答言：不可称计。
闻已思惟：愿一切受苦者，尽集我身。
作是念已，铁轮堕地。
狱卒以铁叉打头，命终，生兜率天。
时慈童女者，即我身是。
当知父母少作不善，获大苦报；少作供养，得无量福。
鹦鹉，彼云：过去雪山，有一鹦鹉，父母都盲。
时有田主，初种谷时，愿言：与众生共食。
鹦鹉子即常于田采取，以供父母。
田主按行苗稼，见诸虫鸟剪谷穗处，瞋恚，便设网捕。
鹦鹉子言：田主先有好心，何见网捕？
且田者如母，种子如父，实语如子，田主如王，拥护由己。
作是语已，田主欢喜。
问言：汝取此谷何为？
答言：有盲父母，愿以奉之。
佛言：鹦鹉者，我身是；田主者，舍利弗是；盲父母者，净饭、摩耶是。
增一两节。
初校量功德。
一生补处，即等觉菩萨。
准知孝养，德唯降佛②。
菩萨戒云：孝顺，至道之法。
儒书亦谓至德要道，则万善之总，百行之源。
儒释皆然，释门尤切，常当思报，勿得背恩。
文下，次明恩大。
文合作又，并增一故。
谓虽以善导，罔极难酬，故云不可报。
或可教导余人，可使报恩，父母有恩，故不望报。
是下，结劝。
①云云，彼有以父著左肩上，以母著右肩等之语，并省略之，故云云云。
②唯降佛，然依本文，非谓孝养父母人之功德与补处菩萨功德齐等也，但供养父母，与供养补处功德齐等之谓也。
珠林六一引之。
五百问云父母盲病，无人供给，得乞食与半。
自能纺绩，与衣食，犯罪，况为埋藏棺木等。
五中。
论举盲病，余病例然。
又但阙所须，不必在病。
自能纺绩者，特举微贱，类余充足，不须强与。
犯罪，即吉，同污家故，准此斟量。
僧祇①：比丘不得唤阿爷、阿郎、阿娘、阿婆、阿兄、阿姊，乃至姨姑等，不得唤本俗名；准应优婆塞、优婆夷等。
增一云：四姓入佛法，同名为释迦种子，不得依俗姓，比丘当学。
善见云：唤婢为大姊，不得云婢。
阿摩，母也。
尼者，女也。
六中。
僧祇令改俗。
阿字入呼。
准应，即义准，文不出故。
增一明易姓。
彼云：四姓出家，同称释氏。
即谓比丘，非关俗士。
此明离俗已后，不得依本族姓也。
善见，召婢。
既已出家，则非所属，故加美饰，不复本名。
阿摩尼，即佛召姨母之号。
然此二号，乃是通召女流；僧祇所制，即局本时亲属，故不同也。
①僧祇，二五云：六群比丘展转作俗人相唤：阿公、阿母、阿兄、阿弟。
佛言：共公语时，不得唤阿公、阿郎、摩诃罗，应云娑路醯多。
共母语时，不得言阿母、阿婆，应言婆路醯帝。
共兄语时，不得言阿兄，当言娑路醯多。
共姊语时，不得言婆鞞，应言婆路醯帝。
若父母死，自得舆尸。
增一云爱道无常①，佛自共罗云，各扶床一角等。
净饭王②泥洹，佛亦自舆之，山林岥峨踊没。
比丘不须变服，依常为要。
七中。
初听舆尸。
引经显据，彼文云：爱道涅槃，佛与阿难、难陀、罗云举尸；殓③时，梵、释、四王欲代为之，佛皆不许，为报恩故。
净饭亦然。
岥音颇，峨音我，谓倾动也。
次制变服。
今时多著彩帛袈裟，乃以布衣为孝服。
又云④僧无服制，但布少粗，是不闻智论云如来著粗布伽梨，传谬至今，愚迷不改。
又有白帽、素绦、蒲鞋、哭杖，仿同鄙俗，一任愚情。
睹此明文，早须悛革。
①爱道无常，简正，增一云毗舍离国，有大爱道，与高台寺五百比丘尼，皆是罗汉。
闻说如来过三月后当般涅槃，乃生悲恋，不忍见佛入灭，又不忍见阿难入灭，我宜先取灭度。
遂来白佛，佛默许之。
爱道绕佛七匝，绕阿难七匝，又绕诸比丘众。
却行而出，还归本寺，语诸尼曰：我今欲入涅槃。
所以尔者？
谓佛不久当取灭度，汝等各自知时。
五百比丘尼闻已，共往佛所，各辞如来，并拟入灭。
佛既许已，各还本房。
时大爱道，开讲堂，击犍槌，敷坐具。
腾身虚空，作十八变已，还归本座。
而正身系念，即入初禅，乃至非想非非想处；即于其处，至四禅中，而取涅槃。
尔时大地震动，其五百弟子比丘尼，亦复如是等。
②净饭王，出净饭王般涅槃经。
③殓，衣尸也，仪礼：死之明日小𣫍，又明日大𣫍。
殓通作𣫍。
④又云，释氏要览下：释氏之丧服，读涅槃经并诸律，并无其制。
今准增晖记引礼记云：服有三：一、正服，二、义服，三、降服。
五杉集云：师服者，皆同法服，但用布稍粗，纯染黄褐。
三、明俗人士女入寺法。
先出立意。
息心静默，非喧乱所集；轨法施训，岂漏慢所践？
且心栖①相表，形异世仪，归奉②凭趣，理存规则。
故应其俯仰，识其履行，是敬事仪式，如法亲觐。
岂可足蹈净刹，心形懈慢？
非唯善法无染，故得翻流苦业。
可不诫哉？
第三，入寺法，立意中。
初叙寺处清严。
僧居有二：一者，慕静，即自行；二者，施训，即化他。
居静不宜喧，禀训不当慢。
此四句，即约行显处也。
且下，次叙入须法式。
初明所应为：上二句标境胜，下六句示须法所以。
应，合也。
俯仰，即仪貌。
履行，即所为事。
岂下，次示不应为。
蹈，履也。
形，见也。
非唯等者，谓无益有损。
流，坠也。
①且心栖，搜玄：且心栖相表者，即冥心无相也。
形异世仪者，剃发染衣也。
②归奉，简正：归奉凭趣，皈依奉敬，凭托趣向，道理合存法则。
低头下意曰俯，瞻敬躬趋曰仰也。
履其金刚净刹，请法佛资神，行敬三宝，希福备体，即识其履行也。
今依祇洹旧法出。
中国士民，凡至寺门外，整服一拜；入门，复礼一拜。
安详直进，不左右顾眄。
先至佛所，礼三拜竟，围绕三匝，呗赞三契。
礼佛已，方至僧房户外，礼一拜，然后入见上座；次第至下，各礼一拜。
若见是非之事，不得讥诃；若发言嫌责者，自失善利，非入寺之行。
僧中①亦不可识，事似俗阙，检意则殊。
今以俗情检道，意诚非易。
若以见僧之过，则不信心生，生便障道，终无出期。
又不识②因果业报，但得示改恶修善，总知大分。
且初入寺，背僧取异，云何得作出家因缘？
经云：夫入寺者，弃舍刀仗、杂物，然后乃入。
舍刀仗者，去瞋恚众僧心也；舍杂物者，去众僧乞求之心。
具除两过，乃可入寺。
顺佛而行，不得逆行。
设缘碍左绕，恒想佛在我右。
入出之时，悉转面向佛。
正法中。
初科有五。
初入寺门二拜，总礼三宝。
先下，次礼佛。
三契，契犹遍也，今则多称赞佛偈，随所能者，三遍说之。
礼佛下，三、礼僧。
户外总礼，如今众堂之处。
若下，四、诫守慎。
初叙诫。
注中，前段释上自失善利。
俗阙者，谓同俗流，阙于道行。
后段教随宜诲示。
背僧，即不信心生；取异，谓求见僧过。
经下，引证，未详何经。
初令舍恶，次示行法。
顺佛行，即右绕，西入东出，佛在我右，偏袒右肩，示有执作之务。
逆行，即左绕，反上可知。
缘碍左绕者，示权开也，谓西向有妨，反从东入。
佛在我左，颇乖执侍，故今存想，如右无异，则免过也。
入出向佛者，假事表心，归依不背也。
①僧中，搜玄：灵山云：谓圣凡难识，非常人所知也。
或有形仪疏野，而心冥至理；或有仪整，不妨缘于俗务。
或三乘示现，圣凡参居。
非俗所识也。
②又不识，会正：又不下，此出悠悠俗人，不识因果业报者，但略可示改恶修善，未可为说余法也。
恐因不信，邪见堕恶故。
礼拜佛法僧者，常念体唯是一。
何者？
觉法满足、自觉觉他名佛，所觉之道名法，学佛道者名僧：则一体无别矣。
始学时名僧，终满足名佛。
僧时未免诸过，佛时一切恶尽，一切善满也。
今我未出家学道，名俗人，回俗即是道器。
如此深思，我亦有道分，云何轻侮？
宜志心归依，自作出家因缘者，是名围绕念佛法僧之大意矣。
低头看地，不得高视。
见地有虫，勿误伤杀。
念一切众生，同是佛因，起不杀行，即是敬信。
信知因果，作长寿缘。
不唾僧地。
欲明俗人，名为僧地①，口尚不应诃毁欲出家者，名唾僧地。
况复诃诘众僧，岂非悖逆耶？
当歌呗赞叹。
若见草土，自手除之。
次科。
初念三宝。
佛、僧能觉，因果虽分；所觉道同，故云一体。
道即诸佛果源，众生心本。
极证名佛，始学名僧。
僧现学法，终至佛果。
若此待僧，岂容轻侮？
注中。
初教念僧，则三宝备矣。
今下，次令念己，与僧不殊。
尚当尊己，岂敢慢人？
低下，次离诸过：初二句舍骄慢，次二句止杀害，后一句离触秽。
并寄事表法，如注所显。
当下，三、修净福。
表对亦如注。
①名为僧地，钞批：立明：今时诵经童子，虽未剃发，以是欲出家者，即名僧地。
今者呵毁此童子，即是唾僧地。
若呵僧者，即成悖逆。
若有因缘寺中宿者，不得卧僧床席，当以己物藉之，亦勿卧沙门被中，并调戏言笑，说非法事。
沙门未眠，不得先寝，为除骄慢故。
又勿坐僧床席，轻侮僧故。
俗中，贵士之座，犹不许贱人升之；况出世高僧，辄便相拟？
是以经中，共僧同床，半身枯也。
如是因缘，如别广说。
若至明晨，先沙门起。
三中。
有五法，初护毁损。
注云他供，即卧具等，皆他所施故。
善器，即自身，堪受道故。
并下，除调戏。
沙门下，不先卧。
又下，敬僧坐处。
举况引证，寻文可了。
经中，即宝印手经。
又文殊问经云：死坐铁床上。
若下，不后起。
凡入寺之行，与俗人作入道之缘。
建立寺者，开净土之因。
供养僧者，为出离之轶也。
斥非中，初文。
入道缘者，善根由发故。
净土因者，心清净故。
出离轶者，期解脱故。
轶即是辙，车所从之道也。
今末法中，善根浅薄，不感圣人示导，仅知有寺而已。
不体法意，都无敬重佛法，超生因缘；供养福田，而来入寺也。
多有人情来往，非法聚会。
又在寺止宿，坐卧床褥，随意食啖；乞索取借，如俗去还；遂意则喜，违心必瞋；系缀胸抱，望当图剥。
犹牛羊之抵突①，恣顽痴之鄙情。
或用力势逼掠，打扑抄夺。
具造恶业，必死何疑。
一旦横骸，神何可灭？
随业受苦，永无救护，可共悲哉！
若有智之人，终不行此。
敬重寺法，准而行之，护惜三宝，谘请法训，自招大益。
故经云②：众僧良福田，亦是蒺藜园。
斯言实矣！
当知衰利由心，非前境咎。
次科。
初叙无知。
仅，犹略也。
不体法意者，总迷上三也。
都无下二句，反上因缘也；供养福田，反上出离轶也。
注中，非全无者，不掩有信故。
多下，出非法三节。
初叙无智造业。
前斥聚会，今世多然。
又下，斥侵毁。
图剥，谓谋害。
抵突，即触犯。
恣顽痴者，即不畏因果。
或下，斥规夺。
具下，总示因果。
二、明有智获益。
三、引经合证。
经文双喻，下云衰利，即合田园。
蒺藜有刺，如菱而小。
前境，谓僧寺。
①抵突，恐牴突字欤？
戒疏曰十诵抵突而取。
记云：抵突，触犯也。
钞盗戒作觝突。
②故经云，简正：经是涅槃经。
谓敬僧能获福，故号良田；嫌僧能获罪，故是蒺藜园也。
清信女人入寺，仪式同前。
唯不得在男子上坐。
形相语笑，脂粉涂面，画眉假饰，非法调戏，共相排荡，持手撑人。
必须摄心整容，随人教令；依次持香，一心供养。
忏悔自责，生女人中，常成碍绝；于此妙法，修奉无因；不得自专，由他而办，一何苦哉！
应深生鄙悼。
若见①沙弥，礼如大僧，勿以位小，而不加敬。
此于大僧为小，于俗为尊。
出家受具，便入僧数。
不得以小儿意，轻而持接。
设有说法，当谨听受。
勿复唤名而走使。
女人法中。
初指同。
唯下，彰异又二，初指过。
假，谓虚假。
排，谓推排，即牵推等。
荡，谓纵放。
撑，触也。
必下，示法。
碍绝，谓系属于人，不自在故。
鄙，谓厌恶；悼，即悔恨。
敬沙弥者，恐谓未具，不加敬故。
注显可知。
①若见，简正：论云佛说四事虽小而不可轻。
太子虽小，当作国王，是不可轻；蛇子虽小，毒能害人，亦不可轻；小火虽微，能烧山野，亦不可轻；沙弥虽小，得圣神通，最不可轻等。
如此等在寺中，竭力而行。
所为事讫，辞出寺门，如法作礼。
佛前三拜，至门一拜，门外又一拜。
若僧少时，次第各礼一拜；多者总礼三拜。
凡以秽俗之身入寺，践金刚净刹法地，自多乖于仪式。
若去时，须自赎其过，随施多少，示有不空。
出寺法中。
初结前。
所下，正示，初教礼辞。
凡下，令舍施。
金刚坚利之宝，伽蓝福业之地，故以喻焉。
此入寺法，中国传之矣。
余更略出护过要术。
次要术中，初文。
指中国者，前云祇桓旧法故。
谓一切天人龙鬼，是出家人修道之缘。
一切出家人，为天、人、龙、鬼生善境界。
出家人，既为四辈生善之处，不得对彼幽显，轻有所失。
彼四辈，既是出家修道之缘，又不得辄便见过。
佛已敕竟，假使道人畜妻挟子，供养恭敬如舍利弗、大目连等，莫生见过，自作失善境之缘也。
正示中，初文。
前叙道俗相资。
修道缘者，假彼外护故。
生善境，福、智由生故。
出家下，次明互相敬护，初道须摄俗。
四辈，即天、人、龙、鬼。
幽通三趣，显则唯人。
凡出家者，长标远望，必有出要之期。
始尔出家舍俗，焉能已免瑕疵①也？
智士应以终照远度，略取其道。
不应同彼愚小，拾②僧过失。
所以天龙鬼神，具有他心、天眼而护助众僧者，非僧无过，以克终照远耳。
今人中无察情鉴失之见，情智浅狭，意无远达，暂见一过，毁辱僧徒。
自障出要。
违破三归，失于前导。
常行生死，不受道化。
可谓惑矣！
小儿痴矣！
次科。
初叙道众，志远行薄。
智下，次教俗士，取志舍行。
终照，即深识不责目今③；远度，即大量不见小过。
略，谓拣略。
所下，示幽灵同资。
克，犹究也。
克、照皆龙天之心，终、远即出家之志。
如感通传：韦天告祖师云：天竺诸国，不及此方。
此虽犯戒，大涂惭愧；内虽陵犯，外犹慎护。
故使诸天见其一善，忘其百非。
若见造过，咸皆流涕，悉加守护，不令魔恼。
今下，斥凡俗多讥，初叙其愚迷。
自下，彰过失。
上句障圣道，次二句失善利，后二句招苦报。
可谓下，结叹。
①瑕疵，辅行云：玉之外病为瑕，玉之内病为疵，故可以譬隐、显二过也。
玼与疵同。
②拾，即捃拾，谓拾人过而督责也。
③目今，剪灯新话注云：目今，犹即今也。
然则圣人非不能化，但此人不可化；所以拱手，待机熟耳。
如婴儿造恶，父母所以不教者，非父母不解善教，婴儿不可教耳。
比彼可见。
三中。
初正明。
此即转释上科不受道化之语。
如下，喻显。
婴儿，即喻愚俗，即上所谓小儿痴是也。
诸有同法之俦，幸细览而传告。
嘱累中。
乍观语势，似总一篇；细详文意，止结此科耳。
主客相待篇第二十五释主客篇。
旧住名主，时过名客。
若对三界，则无有主客；今望伽蓝，不无久暂，强分主客，以明待遇。
然据律中制主待客，但主须筵款，客至有仪，故云相待耳。
沙门释侣，三界之宾。
逆旅①之况，颇存②于此。
故律中曲制主客待遇杂行云云。
制意中。
初二句，示出家超世。
无系之人，故如宾也。
次二句，明游方漂泊，随处暂止，即以寺宇况于逆旅。
谓同迎客之舍，既无定止，义当迎待，故云颇存于此。
故下，显制。
曲，即委备。
云云，生起下文。
①逆旅，李白序曰：夫天地者，万物之逆旅；光阴者，百代之过客。
②颇存，谓以寺宇况逆旅者，颇由其无定止，为三界之过客存之。
既寺宇名客舍，故律中制主客相待式。
就中分四：初、入寺法。
四分云：客比丘欲入寺，应知佛塔，若上座等。
至门中，应开。
若不能者，徐打，令内人闻；不闻，大打；犹不闻者，持衣钵与第二比丘，至下墙处，逾入；开门，右绕塔过。
先洗左脚，后洗右脚；著革屣。
旧比丘闻客来，出外迎；为捉衣钵，安置温室、重阁、经行处，供给水器等。
初科中。
前明客来入寺，后明旧住迎接。
知佛塔等者，或问于人，或自瞻视。
至门，应开，谓无关锁，容自开者。
若不能者，即反上也；此间昼日，不尚闭门，事亦稀也。
下墙，谓低处。
逾入，此方所忌，未可依用。
二、问主人受房等。
律云：问旧比丘我若干岁，有房分不？
答言有者，应问有人住不？
若无人者，当问有卧具，若被，若利养，若器物，若房衣等，有者当取。
至房所，开户已，出床褥等，净扫地，若得针线、刀子，乃至一丸药举之，有主识当与。
如是治除屋内已，还内卧具复本处竟；问何处大小行、净地、不净地、佛塔、声闻塔、第一上座房乃至第四上座房等，一一别问。
若不问者，主人一一示语，乃至云此是唾器、小便器等。
五分：住处窄，不相识者听同床坐，不得眠。
次科。
四分，初求房舍。
自述岁数，令知上下也。
有当取者，旧住给与也。
丸药举之，不拾他物。
特举至微，例其余也。
次问处所。
五分不眠，为防难故。
三、相识敬仪。
四分：客僧受房已，问主人已，应先礼佛塔，次礼第一上座乃至第四上座。
应偏露右肩，脱革屣，右膝著地，捉两脚，如是言大德我礼。
若四上座房内思惟，应随座次礼房，主人一一示知。
十诵：若上座时见应礼。
难见、远者则止。
三中。
四分礼僧，止于四座，以成众故；余座不礼，恐劳扰故。
思惟即禅定，礼、诵同之。
十诵时见，谓近处也。
四、问受利法。
四分：客僧礼上座已，应问何处是众僧大食、小食、夜集说戒处？
又问何者是僧差食，檀越送食，月八日、十五日、月初日食？
檀越请食，次到何处？
复问明日有何檀越请众僧小食、大食？
何处狗恶？
何处是好人？
何处是恶人？
旧比丘当如问而答。
四中。
初文，先问法食之处。
又下，次问利养，有六。
僧差，即僧次。
檀越送食，谓将入寺。
月八、十五，即六斋日，人多设供。
业疏云：黑、白俱有三日。
文少十四。
月初，彼国重之，亦多营设。
檀越请，即别请。
三、问人、畜，并据俗舍。
①旧云，会正云：次到何处者，约僧次论。
僧祇：旧比丘应语客僧，一切僧家制限。
若客伴①已去者，不得语令知，云不及伴；应语可小停息，更应有伴耳。
有急事必去者，应给粮食，嘱累行伴。
次科。
初示僧制。
若下，明延留。
不语知者，恐追伴故，仍安慰之。
给粮食者，准须出己，必非常住。
①若客伴，钞三五·四引祇文云：若行伴已去者，不得语言长老！
贾客已去故，可及。
应语：长老，可小停息，正尔复有伴耳。
若有急事必欲去者，应给粮食，嘱累行伴。
准此，钞文不及伴之不字，可作可字欤。
又行伴者，指彼中贾客耳。
有急等者，谓安慰留之，恐有急事与贾客伴去也，故得给粮食，嘱累俗伴。
三千云：新至比丘，以十事与之：一、当避与房，二、当给所须，三、朝暮问讯，四、语以习俗，五、当教避讳，六、语请到处，七、语僧教令，八、当语某事可食，九、示县官禁忌，十、语以盗贼处所。
三中。
十事与者，前二与物，后八与语。
习俗，谓风俗所宜。
僧教令，则随方制度。
某事可食，事即物也。
二、明四仪法。
夫成善①有由，凭教相而心发；冥因显果，借仪形而立宗。
是以阿说②、身子，具列昔经；传法轨模，亦题方册。
故直叙一致，别引诸说云云。
法附中，初科。
上二句，叙教法之功，以能成善故。
有由，谓由于教也。
次二句，叙威仪之胜，以能成因感果故。
冥因者，心业未形故；显果者，报相可见故。
宗即是本。
是以下，引证。
阿说，亦云阿说嗜，此云马胜。
从佛受学，方经七日，便备威仪。
以宿五百世为猕猴，今犹躁扰，出家七日即改本辙，以威仪悟物，故称威仪第一。
身子与目连为友，共结契云：若得甘露，必当同味。
后时身子见马胜威仪庠序，乃问：汝师是谁？
为说何法？
答云：法从缘生，亦从缘灭，一切诸法，空无有主。
此依五分引，或有出云：诸法从缘生，亦从因缘灭，我佛大沙门，常作如是说。
身子闻已，便证初果；次传向目连，亦证初果。
后同马胜往佛所出家也。
传法等者，即第五祖优波毱多，威仪肃物，率皆从化，如佛无异，但无相好，时人号为无相好佛。
又第二十祖阇夜多③，善持威仪，见无不敬，佛曾记之：阇夜多者，最后律师。
故知诸祖传通，并以威仪，令生物善。
方册④，即付法藏传。
故下，结前起后。
①夫成善，善谓世、出世善。
教相者，教必具大小、权实等相故。
心发者，击彼宿习，令发起故。
冥因显果者，心因内动，果证外显故。
②阿说，金刚刊定记二，大论一一·三。
③阇夜多，付法藏传六云：阇夜多有大功德，精进勇猛勤修苦行，善持禁戒无有漏失，世尊所记最后律师矣。
④方册，礼记：文武之政，布在方策。
方，版也。
策，编简也，亦作䇲，汇册简也。
六书正讹：通用策，俗作册，非也。
五分：若四威仪不如法者，非为于世而作大明①。
僧祇：若行时，平视；回时，合身回。
中含：佛告比丘，依于兽王法。
若平旦，著衣持钵，入村乞食，善护持身，守摄诸根。
乞食已，收举衣钵，澡洗手足，以尼师坛②著于肩上，至无事处，或经行、坐禅。
复于初夜，经行、坐禅，净心中障已。
于中夜时，入室欲卧；四揲③忧多罗，敷床上；襞僧伽梨作枕，右胁而卧；当头面向佛像处，足足相累，意系想明相。
彼后夜时，速起，如初夜法。
僧祇：头向衣架，及和尚、长老比丘。
初夜思惟自业。
至中夜，右胁著下，累两脚，合口，舌拄上龈，枕右手，舒左手顺身上；不舍念慧，思惟起想。
余如上。
十诵：灯明中不得卧。
列示中。
初文。
五分，明威仪化物功深，阙则二利俱失，故非大明也。
僧祇，明行法。
平视，头不俯仰也。
合身回，不但转项也。
中含，初别示行法，续上僧祇。
兽王，即师子及象王。
若下，通明四仪。
初明入聚，即示行法。
无事处，即阿兰若。
合明食法，文见头陀。
或下，次明住、坐二法。
于中下，后明卧法。
头面向像，无背违故。
系想明相，不著睡眠故。
僧祇，卧法大途同上，文复详委，但头向不同。
衣架师长，皆尊处故。
合口拄龈，心易定故。
念慧，所修观行，不暂忘故。
指如上者，即想明相等。
十诵，明灯不卧，恐裸露故。
①大明，会正：大明有破暗功，若缺威仪，则不能光世。
②以尼师坛，下一记云：准感通传，外道难破，还置左臂。
今须依传。
③四揲，下一记云：今恐损污，但著五条，卧坐具上。
七条、大衣，褶揲头所。
毗尼母：比丘欲行时，先扫除房内；衣服床褥，如法安置。
在随相中。
去时，白和尚阿阇梨。
若过十腊，有法事必能利益者，虽师不听，自往无过。
去时，出寺外，望去处方，应思量：行伴何似？
正见不？
有病相料理不？
如我心所作不？
其人威仪常摄不？
非懈怠不？
为利为衰？
若必好者共去。
复问同伴：汝等衣钵，乃至一切自随之物，无所忘不？
兼复诫敕：今当共行，汝等时言少语，守摄诸根。
路中，处处见者，皆令欢喜，发其善心。
诸下座，皆合掌互跪，对曰：如教，欢喜奉行。
若有住止，发时，上座应遍看：无遗落物不？
下座①常在前，上座在后。
语诸下座：各自摄心，莫令散乱。
下座得病，上座应为说法，令善心相续。
虽有急难，不得舍去。
尽其筋力，令其得脱。
乃至自力不能，应至郡县檀越所重比丘，大臣、国王门前营理，使得解脱，莫使受苦。
出行中，初科。
前明摒净。
随相，即覆处敷僧物戒。
去时下，明白告。
后去时下，明观方量伴。
利、衰，谓有益无益。
时言，谓当言即言。
若有下，明暂住复去法。
下座得病下，明遇病料理法。
上座有病，理合看视，故但明下座，恐舍弃故。
得脱，谓差损。
①下座，然四分四九云：若檀越来，白时到，上座应在前，如雁行而去。
又僧祇三五云：若道中有露湿者，年少当在前；若畏贼、虎狼时，老者应在中央；若欲使贼起慈心者，应老者在前。
僧祇：行时，先下脚跟，后下脚指。
在道行，欲宿，遣二年少比丘，前觅宿处，索前食、后食；当白非时入聚落；得已还报，应展转相白入。
次科。
初示行法。
先指后跟，是贱下相。
在下，明觅处。
前食即小食，后食即中斋。
当白入者，由觅宿食，必入俗舍故。
智论：出入来去，安详一心；举足下足，观地而行。
为避乱心，为护众生故。
是不退菩萨相。
三中。
安详，离卒暴故；一心，离杂念故。
观地二意，即止、作也。
不退菩萨，旧云初地已去。
僧祇：不得作骆驼坐，应加趺坐；若疲极者，当互舒一脚。
仰卧修罗，伏者饿鬼，左胁如贪欲人。
具如法者，出三十五卷中。
增一云：今听比丘，先以手凭座，后坐，此我之教。
十诵①：无病不得昼卧。
若喜眠，应起经行。
善见：临欲眠时，先于六念中，一一念也。
坐法有二：一、结加趺；二、踞坐。
跪有二：一、长跪，即两膝及足指至地；二、互跪②，右膝至地。
坐卧中，初科。
僧祇，前明坐法。
骆驼③，谓两膝拄地。
次明卧法。
仰是慢相，伏即饥相，左胁淫相，如法即右胁卧。
指三十五者，彼云：应如师子兽王顺身卧。
若右胁有痈疮，无罪；否者，越威仪。
增一手按，彼因外道抽除床枥故制。
十诵制昼卧者，有病应开。
喜眠令经行者，除昏思故。
善见，初制系想：三宝、戒、施、天，为六念⑤。
下明坐、跪，各二。
禅观加趺，饮食踞坐。
尼令⑥长跪，非不通僧；僧制互跪，则不通尼。
故注云各有所立也。
①十诵，又四分五：彼比丘昼日多人处胁著地眠，诸居士见，共讥嫌。
佛言：不应尔。
彼上座老病、远来比丘，昼日不眠疲极，佛言：听入房内闭户而眠。
②互跪，释具出归敬仪下：又经中以行事经久，苦弊集身，左右两膝交互而跪。
③骆驼，若依了然释少异，通真记云：两膝并坐者，谓竖两膝以尻蹲坐，经中斥为骆驼坐也。
④桄，同扩，音廓，张小令大也。
今应作桄，古旷切，织机桄。
按：桄，床脚横木耳。
⑤六念，芝苑遗编参阅。
⑥尼令，归敬仪云：僧是丈夫，刚干事立，故制互跪；尼是女弱，翘苦易劳，故令长跪。
经中比丘亦有两膝至地白佛者。
三千云：不得于上座前踞坐。
踞坐五法：一、不交足；二、不双竖两足；三、不却踞两手，掉捎两足；四、不得支拄一足，申一足；五、不上足。
五事正坐法：一、不倚壁；二、不手前据；三、不肘据床；四、不两手捧头；五、不以手拄颊。
毗尼母：云何名坐？
众僧集会，敛容整服，加趺而坐，仪用可观。
又如坐禅人，坐经劫，身不动摇，观者无厌。
人多者，狭膝，见上座①亦尔，不宜宽纵。
别示中，初科。
三千中，明踞坐。
交足，左右交过。
双竖，谓脚头向上。
却踞谓反向后，掉捎谓摇动。
支拄，谓一足著地，支起一足直申向前。
上足，即翘起一足。
次明五事，应通二坐。
不前据，谓两手托床。
母论，明跏坐。
检，合作敛。
①见上座，彼云：尊者离婆多，来到萨婆钳边。
萨婆钳见离婆多来，云：处远，身体疲懈。
自狭坐，令离婆多宽坐。
离婆多内自思惟：尊者萨婆钳，阎浮提第一上座，何于其前懈怠宽纵？
即敛身端坐，系念思惟。
三千云：不与三师并坐。
十诵①：听法时，上座来，不应起下座；起者，吉罗。
若和尚阿阇梨，恭敬故自起；不得起他，吉罗。
乃至听法，不得与沙弥同床坐，沙弥得与白衣同床坐。
大比丘三夏，亦同床得坐。
次科。
三千中，不与师坐，不僭上也。
十诵，初制起他，谓恃己陵物也。
乃下，次制滥下。
①十诵，四云：时长老阿难与大众围绕说法，时有上座比丘后来，起第二下座，第二下座复起第三。
如是上座来时，次第起故众乱，妨听说法。
乃至佛言：从今听法时，上座来不应遣下座起；起者，突吉罗。
若和尚、阿阇梨来，恭敬故自起，不得起他；若起他者，突吉罗。
三千云：欲上床有七。
一、当徐却踞。
二、不得匍匐上。
三、不使床有声。
四、不大拂床有声。
五、不大欠、大咤、叹息，思惟世事。
六、不狗群卧。
七、起以时节；心走不定，当自责本起。
又若闻楗槌声，即当著袈裟，出户如法；二、于堂外住，正衣脱帽；三、有佛像，头面作礼，却礼僧；四、当随次向上座，当遗上座处；五、随上座坐若踞。
三中。
初明卧法。
却踞，谓退身坐。
㐸，音欠，张口申气也。
咤，去声，叹息也。
狗群，谓相倚也。
起以时节，即念明相。
心起当责，谓懈怠、耽睡等念。
又下，次明起入众法。
遗，即留也。
善见：睡时当须早起。
浴竟睡者，念发燥便起。
如是看星月①光影为分齐。
三千：卧当头向佛；二、不卧视佛；三、不双申两足；四、不向壁卧，又不伏卧；五、不竖膝，要以手检两足，累两膝。
毗尼母：比丘贪著睡眠，废舍三业，不复行道，金刚力士诃责②。
佛言：食人信施，不应懈怠。
夜二时中，应坐禅、诵经、经行；一时中，以自消息③。
是名卧法。
僧祇：卧如师子王法。
不得眠至日出。
应于后夜，当起正坐，思惟己业。
卧法中。
善见，明念起。
三千，示卧相。
母论，诫耽睡。
二时谓初、后夜，一时即中夜。
僧祇，制晏起。
注指前说，即右胁著下，累脚、合口等。
①星月，彼云：若夜，亦应知时：月至某处当起；若无月，星至某处当起。
②力士诃责，彼云：金刚力士默作此念：如来三阿僧祇劫，种种苦行乃得成佛。
今诸比丘，贪著睡卧乐故，不复行道，云何得尔？
心念口言。
诸比丘闻已，具白佛。
③消息，住法记云：论中许睡，又以睡为消息。
四分律行事钞资持记卷第三十九四分律行事钞资持记卷第四十宋余杭沙门元照撰记瞻病送终篇第二十六释瞻病篇题中四字，即下两门。
瞻、送是能施，病、终即所为。
就中即二，如门分别。
初瞻病中，略为四位：一、制意；二、简人是非，并供养法；三、安置处所；四、说法敛念。
制意者。
夫有待①之形，多诸婴累，四大互反，六府成病。
若不假相提接，薄命则无所托。
然则世情流变，始终难一。
健壮则亲昵，病弱则捐舍。
鄙俗恒情，未能亡此。
故如来深鉴人物，知善未崇，恶必相遵，故亲看病。
制意中，初科。
初叙病患。
多婴累者，通目众苦也。
四大等者，别示病恼也。
地水火风，内外该遍，故通名大。
六府②者，大肠、小肠、胃、膀胱、三焦、胆也。
若下，次明瞻视。
然下，三、示凡情。
昵，近也。
故下，彰圣引导。
按西域记③：祇桓东北有塔，即如来洗病比丘处。
如来在日，有病比丘，含苦独处。
佛问：汝何所苦？
汝何独居？
答曰：我性疏懒，不耐看病，故今婴疾，无人瞻视。
佛愍而告曰：善男子，我今看汝。
①有待，安居篇记云：身为苦器，饥渴寒热，随时所须，故名待形。
②六府，往生要集一·二二。
③西域记，六·三。
如来已下，本出四分四一。
钞批云：僧祇：于一时，佛在舍卫国与阿难案行僧房内，到破房中，见一病比丘，卧粪秽中，不能自起。
佛问言：病乎？
今日得食不？
答：不得。
又问：昨日得不？
答不得，乃至答言不得食来，已经七日。
佛问：汝有和上、阿阇梨、同学不？
答：无。
又问：有比房比丘不？
答：有。
以我臭秽，比丘余处去。
佛与阿难浣洗已，更为洗衣，阿难即洗，佛自灌水，乃至为除粪秽也。
以金色柔软手，摩比丘额上，众苦悉除。
随为说法，得法眼净。
故律中：佛言：汝曹不相看视，谁当应为？
乃至世尊为病人洗除大小便已，扫治卧处，极令清净，敷衣卧之。
便立制云：自今已去，应看病比丘，应作瞻病人。
若有欲供养我者，应供养病人。
佛为极地之人，犹励诸比丘，亲自下接。
况同法义重，如何相弃？
乃至送终，意同斯述。
引证中。
律因病人无人瞻视，佛即诃制。
初引缘。
便下，立制。
佛下，结劝。
乃下，指同。
存没虽殊，提接义一，故兹制意，兼该两门。
问：供养病者等佛，何耶？
答：谓悲心看病，拔苦与乐，慈行同佛故也。
又论①云：随顺我语，名供养佛。
僧祇②，二人为伴往看佛，一伴遇病，便舍来诣佛所，具述因缘。
佛种种诃责已，还令看病等。
又云③：有病人，得随病药、食，看守则差，否者则死。
是故应好看，务令如法安隐，即为施命，得大功德，诸佛赞叹。
问答中。
征上律文，欲彰功行。
答中。
初正答，有二：初约心行同佛；又下，次约随顺法制。
僧祇下，引示。
初引缘起，即彰奉佛不如看病；又下，次引劝赞，以显功深。
①又论，当卷云出成论，又导俗化方篇曰出涅槃。
②僧祇，二八略云：尔时南方有二比丘，共来佛处。
一比丘病，经二三日，一比丘语病比丘言：我欲前去问讯世尊，汝差已来。
病比丘言：长老！
待我差已，共去。
答曰：长老！
我不见世尊久，思慕如渴，不容相待。
汝差已，后来。
彼比丘诣佛所。
佛知而故问，比丘答以上因缘乃至佛言：虽近我所，为不见我，我不见彼。
若比丘心不放逸，专念在道，虽去我远，即为见我。
所以者何？
随顺如来法身故。
③又云，彼云：有三种病人。
有病人得随病药、食，如法看病而死；或不得随病药、随病食，如法看病而活。
已下如钞引。
二、简人中。
四分：若有病者，听和尚，若同和尚①，阿阇梨，若同阿阇梨，若弟子，从亲至疏。
若都无者，众僧应与瞻病人。
若不肯者，应次第差；又不肯者，如法治。
若无比丘、沙弥、优婆塞者，比丘尼、式叉摩那、沙弥尼、优婆夷随所可作应作，不应触比丘。
僧祇、十诵②：当令二师、同学，同房、比房，从亲至疏看之。
当随病人多少差往。
若不看者，一切僧得罪。
简人中，初科。
四分，初制本众，有三：一、亲属自看；二、僧与；三、僧差。
如法治，即吉罪。
准无比丘，应令沙弥、净人看。
若无下，次开女众。
十诵、僧祇二律，大略同前。
①同和尚，师资篇云：和尚等者，多己十岁；阿阇梨等者，多己五岁。
记云：和尚、阇梨等者，谓与二师夏次同也，亦名同和尚，同阇梨。
②僧祇、十诵，僧祇二八，十诵二八及六一之初。
僧祇又云：道逢病比丘，应求车乘，驮载令归。
若病笃，无所分别，不问牸牛、草马①。
若无者，当留人看。
无人看，作庵舍，取薪火，留药食，语言：汝好安意，我走向聚落，求车乘迎汝。
便舍去。
至聚落时，不得绕塔、问讯和尚等。
告云：旷野有病比丘，共迎去来。
诸比丘云：此多虎狼处，恐食尽。
虽闻，不得不往。
应到彼，若死，供养尸骸；若活，将还，遣聚落中比丘供养。
无比丘者，告檀越令看，及共迎病人，亦如上。
若路见病比丘尼，不得舍去，乃至迎逆如比丘中。
唯除手触。
应倩女人，为按摩身体。
死，用彼衣钵，雇人阇维；无者，舍去。
若俗人嫌者，应担远送。
余三众准此。
次科。
初明本众，有二。
初、有乘迎归。
无所分别，谓昏迷也。
牸牛、草马，本不得乘，病笃故开。
若无下，次明无乘往求。
不绕塔等，恐迟滞故。
及共迎者，谓召檀越往迎，同上比丘也。
若路下，次明尼众，同异可见。
阇维，此云焚烧。
俗嫌远送，不令见故。
余下，后明下众。
文略不出，故令准之。
①牸牛、草马，皆谓雌者之异名也，深防触染，故简除之。
并是佛自号令，理顺行之。
广有委具，如律所述。
三中。
初句指前圣制，次句劝依，下二句指广，即僧祇文。
次明供给法。
五分：无净人处，听比丘自洗烧器著水，令净人淘米著中。
比丘然火使熟，更从净人受持，与病人。
五百问云：病比丘，山泽无人处，日中不得往还者，比丘得为作食七日，先净米，受取作之。
宝梁经、兰若习禅经广明独住患比丘法。
供给中，初科。
五分唯开自煮，五百问亦然。
七日一受，更开过中失受、恶触、不受。
先净，谓令净人火净。
下指宝梁，彼云①乞食比丘或病，不能乞食，当自伏心云我独无侣，一身出家，法是我伴等。
习禅经，今藏录不出。
①彼云，宝积经百十四·七，乞食比丘品。
僧祇：病人有九法成就，必横死：一、知非饶益食，贪食；二、不知筹量；三、内食未消而食；四、食未消而摘吐；五、已消应出而强持；六、食不随病；七、随病食而不筹量；八、懈怠；九、无慧。
又云：若病人衣钵外，有医药直者，取之供给；无者，众僧应与；若僧无者，彼有贵价衣钵，当贸贱者，供给病者。
若病人惜衣钵者，应白僧言：此病人，不知无常，悭惜衣钵，不肯贸易。
白僧已，软语说法，使得开解，然后为贸；若复无者，应外乞与之。
若僧中取好食，与看病人①。
又不得爱惜自业，而不瞻视。
四分：看病人五德，乃至为病人说法，令得欢喜，己身于善法不减。
如衣法中。
善见：若病无汤药，得以花果饮食饷人，求易汤药，不犯。
余如僧祇三十八卷中，广明看病法及死法。
二中。
僧祇，先明九横，令知看视。
前七并食；八、懈怠者，不勤调摄故；九、无慧，谓执愚失治故。
又下，次、明供给。
据文有三：须己物；己无则僧物；僧无则乞与好食。
与看病者，奖其勤劳，令无退故。
又不下，三、制推免。
四分五德，文引第五，而略上四：知可食应与；不恶贱便秽；怀慈愍，不为衣食；能经理汤药。
善见，为病开饷俗士，不犯污家。
下指僧祇，略如上引，须者自寻。
①看病人，若依记释，则属上句。
若准本文，彼云：应僧食中取好者与；若复无，看病人应持二钵入聚落乞食，持好者与。
同之一九，又明看病人五法中云无怖恚，不惜自业。
十诵：当随病人所须，问病因缘，觅师求药。
日到僧厨，问有病人食不？
若无，取僧所供给库中物；无者，当为外求，应从善好名闻福德比丘索。
五分：每僧行粥时，应问别有病人粥不？
若无，应先与病人，然后行与僧也。
十诵：病人得药差者，但是佛僧中不净、残宿、恶捉、不受、内宿，并得服之。
三中。
初十、五二律，明审问所须，应时给付。
后十诵中，开服犯过药，以必差故。
佛、僧中，佛无宿、触，疑剩佛字。
善生经：瞻病人不应生厌。
若自无物，出求之不得者，贷三宝物。
差已，依法十倍偿之。
五百问云：看病人将病人物，为病人供给所须，不问病者，或问起嫌，并不得用。
若已取者，应偿；不还，犯重。
比丘病困，不得阙三衣钵而作福德。
若不即有故弊衣钵受持者，犯堕。
四中。
善生，初诫始终。
若下，教求物。
五百问，初制看病辄用彼物。
比丘下，次制病者舍弃衣钵：一、为终身不离，二、为留赏看病。
摩得伽①云：不净膏肉杂盐煮，病者开。
五中。
伽论不净，同前十诵，谓煮膏肉，和以盐故。
此引废前，例通余物。
①摩得伽，七之初。
四分，若病人，不能至大小行处，当近处凿坑，安大小便；若不能者，屋中安便器；不离床者，听穿床作孔，便器著下。
不得唾吐污地等。
六中。
四分，初、安便器，次第三开。
屋中，即房内。
不下，次、置唾器。
既制污地，必有所盛故。
三、安置处所。
僧祇：若大德病，应在露现处，上好房中，拟道俗问讯生善。
烧香涂地，供待人客。
十诵：病人与中房舍卧具，令得容受看病者。
三、安置中，初科。
僧祇好房，既是大德。
十诵中房，计是常人。
但不得下房，不容看病故。
若依中国本传①云：祇桓西北角，日光没处，为无常②院，若有病者，安置在中。
以凡生贪染，见本房内衣钵众具，多生恋著，无心厌背。
故制令至别处。
堂号无常。
来者极多，还反一二，即事而求，专心念法。
其堂中置一立像，金薄涂之，面向西方。
其像右手举，左手中系一五彩幡，脚垂曳地。
当安病者在像之后，左手执幡脚，作从佛往净刹之意。
瞻病者，烧香散花庄严。
病者乃至若有屎尿、吐唾，随有除之，亦无有罪。
传云：原佛垂忍土，为接群生，意在拔除烦恼，不唯粪除为恶。
如诸天见人间臭秽，犹人之见屏厕，臭气难言，尚不以为恶，恒来卫护，何况佛德而有爱憎？
但有归投者，无不拔济。
乃至为病者随机说法，命终恒在佛所，不得移之。
次文。
中国本传，坛经所谓别传是也。
日光没处者，坛经云：西方为无常之院，由终殁于天倾之位也。
今寺亦有，但方隅不定，不知法故。
以下，出别堂所以。
今号延寿，岂非相反？
专心念法者，由非旧处，无心恋著，但念无常，必思胜法故也。
其堂中下，次明设像。
立弥陀者，归心有处也。
然十方净土，而偏指西方者，系心一境，想念易成故。
西方诸佛而独归弥陀者，誓愿弘深，结缘成熟故。
是以古今儒释，靡不留心。
况浊世凡愚，烦恼垢重，心猿未锁，欲马难调，舍此他求，终无出路。
请寻大小弥陀经、十六观经、往生论、十疑论等诸文，详究圣言，必生深信矣！
像面向西，病者在后，谓将终之时已前，常须瞻像，令其系心。
忍土者，梵语娑婆，此云堪忍。
大悲经③云：此界众生忍受三毒及诸烦恼故。
人间臭秽者，感通传：天人云：人中臭气，上熏于空四十万里。
诸天清净，无不厌之，但以受佛付嘱，令护于法。
佛尚与人同止，诸天不敢不来。
恒在佛所者，恐心无系，念世事故。
①中国本传，尼钞云祇桓图，以知灵裕法师寺诰中有祇桓图，此云本传欤？
②无常，大涅槃经云：诸行无常，是生灭法，生灭灭已，寂灭为乐。
往生集一：祇园寺无常堂，四角有颇梨钟，钟中亦说此偈。
病僧闻音，苦恼即除，得清凉乐，如入三禅，生净土。
③大悲经，出悲华经五，彼云：何因缘故名曰娑婆？
已下如引。
烦恼故下，接云：是故彼界，名曰忍土。
四、说法劝善者。
十诵：应随时到病者所，为说深法，是道、非道，发其智慧。
先所习学，或阿练若、诵经、持律、法师、阿毗昙、佐助众事，随其解行而赞叹之。
四中，初科。
十诵文中但是通制，下诸词句皆出祖师。
深法，但是佛教，通得云深。
是道谓出世法，非道即世间法。
若阿练若者，当软语泛话讫，告云：大德！
今者病笃如此，唯当善念，不畏恶道。
何者？
自病已前，行头陀大行。
佛弟子中唯有迦叶，世尊在众常赞叹之，乃至舍座、舍衣，佛亲为也。
以行胜行，圣人共遵。
大德行绍圣踪，必生善处，何忧死至？
但恐失念，妄缘俗有，此是幻法，更勿思之。
练若中。
泛话，谓问疾安慰，以为劝诱之端。
舍座，即分半座与迦叶坐。
舍衣，谓脱所著衣，易彼粪扫衣披之。
若诵经者，告云大德常诵某经，以为正业。
实为胜行，凡圣同钦。
鹦鹉闻四谛，尚七反生天，后得道迹。
大品有经耳品，涅槃常住二字，尚闻不生恶道。
况复依教广诵，无谬滥过，何能坠陷，必生善处等。
诵经中。
鹦鹉缘，出贤愚经中，彼云：须达家有二鹦鹉，能知人语。
阿难往其家，授四谛法，闻已喜悦诵习，飞向树上，次第上下经于七反。
其暮宿树，野狸所食，即生四天王天。
阿难闻已，问佛生处。
佛告阿难：缘汝授法，命终之后，初生四天王天，寿五百岁；二生忉利天，寿一千岁；三生焰摩天，寿二千岁；四生兜率天，寿四千岁；五生无骄乐天，寿八千岁；六生化应声天，寿万六千岁；七还生第五天，次第还至四天王天，上下七反。
天寿终已，下生阎浮提，于人中出家学道，缘前四谛，心自开解，成辟支佛。
，故云后得道迹。
大品，即般若。
经耳品，出第三十卷，彼云：释提桓因作念：若人①闻般若名一经耳者，是人先世佛所作诸功德，与善知识相随。
何况受持、读诵？
常住②二字，六卷泥洹③云：善男子、善女人，当持如来常住二字，历劫修习。
是等众生，不久当成等正觉道。
二经并明胜报，故云不生恶道也。
①若人，智论云：若人得闻般若者，是于前世多供养诸佛，作大功德，今世得遇好师、同学等善知识。
②常住，北涅槃经二云：诸善男子、善女人，常当系心修此二字：佛是常住。
修此二字者，随我所行，至我至所。
③六卷泥洹，今文出二，东晋法显共觉贤译。
若持律者，云：大德护持禁戒，顺佛正言，能于像末，载隆三宝。
正法久住，由大德一人。
今者疾患绵久，恐将后世。
人谁不死，但恐无善。
大德以善法自持，兼摄他人，诸佛自赞，岂唯言议？
但当专志佛法，余无妄缘。
律师中。
毗尼主于住持，故赞兴隆等。
自持摄他，即是二利。
诸佛赞者，如诸经论，赞持戒功深，如标宗具引。
若法师者，云：由大德说法教化，令诸众生识知三宝四谛，开其盲眼，破其心病，光显佛法。
使道俗生信，能令作佛，又使正法久流，实大德之力。
法师中。
迷倒如盲，妄想如病。
若禅师者，云：佛法贵如说行，不贵多说多诵。
又云：不以口之所言而得清净，如说行者乃是佛法。
大德顺佛正教，依教而修，内破我倒，外遣执著，此则成圣正因，勿先此业。
如是等随其学处，于后誉之。
禅师中。
梵云禅那，此云思惟修。
故知禅者，唯是修心，故贬多说。
今之参禅，亦务多说，事持言句，忘本久矣。
若佐助众事者，告云：大德经营僧事，与圣同俦。
故沓婆王种，舍罗汉身，为僧知事，求坚固法；乃至迦叶蹋泥，造五①精舍；祇夜破薪，供僧受用；身子扫地；目连然灯。
并大罗汉，岂有恶业？
但示僧为福聚，凡愚不知；各舍自业，佐助众事。
然僧田福大，不同佛、法。
如成论中，诸人以衣奉佛，佛令施僧，我在僧中。
由僧随我语，名供养佛；为解脱故，名供养法；众僧受用，名供养僧。
供养僧者，具足三归。
故知僧德大也。
大德既顺佛正命，料理僧徒，佛所叹尚。
是第一行，何人加之？
经云忆所修福，念于净命等。
众事中。
初引五圣为比。
沓婆，即四分沓婆罗汉。
舍罗汉者，厌无学也。
求坚固者，修大行也。
善见云此人是王子出家，故云王种。
迦叶缘者，萨婆多传云：迦叶于耆山，自经营五寺，通为一界，自作泥涂壁。
祇夜，具云祇夜多，杂宝藏云：南天竺有二比丘，闻夜多有大威德，到其住处。
见一比丘，形容憔悴，灶前然火。
问言：识夜多否？
答云：在第三窟。
即至窟中，但见向来然火比丘，礼已，问云：既有威德，何为自劳？
答曰②：我念昔时生死之苦，若我头手可以然者，尚不惜之，况劳身也？
身子，即舍利弗，百缘经③云：佛世有黎军支比丘，出家得阿罗汉，乞食不得，入塔扫洒，乞食便足。
白众僧言：从今塔寺，听我扫洒。
后于一日，眠不觉晓。
舍利弗见塔尘坌，即便扫之。
黎军支眠寤，心怀怅恨，语舍利弗言：汝扫我地，令我饥困。
由是七日，求食不得，遂餐砂饮水，即入涅槃。
比丘问佛，佛言：过去恚母布施，锁母房中。
母从索食，答云：何如餐砂饮水？
七日，母死。
其子命终堕狱，罪毕为人，故受此报。
由昔供佛，故今得道。
然下，显僧福。
大下，叹所修。
经下，劝忆持，即净名经。
净命，谓无邪求。
①造五，批云：按多论第四云：迦叶凡经营五大精舍：一者，耆阇崛山精舍；二者，竹林精舍。
余有三精舍，时复治理。
简正：玄云：准师资传，迦叶不惮疲苦，常自造五所伽蓝也：一、在耆阇崛山，二、在毗罗跋首山，三、在萨婆烧持山，四、在多般那旧山，五、在竹园。
②答曰，彼云：我念往昔，五百世中生于狗中，常困饥渴，唯二时得饱满。
一、值醉人酒吐在地，得饱。
二、夫向田，妇作食时，彼妇事缘少出，我时即入盗食。
食器口小，遂入头，难得出。
夫从田还，便杀头在器中。
时二比丘闻其说，厌恶生死，得须陀洹。
③百缘经，一云时城中有婆罗门，有一男儿，号梨军支，求索饮食，未曾得饱。
见诸沙门乞食，满钵而还，念言：当作沙门，或能得饱。
佛言：善来比丘！
须发自落，法服著身。
得阿罗汉。
乞食不得等，云云。
传云①：中国临终者，不问道俗亲缘，在边看守。
及其根识未坏，便为唱读一生已来所修善行。
意令病者内心欢喜，不忧前途。
便得正念不乱，故生好处。
智论②：经中云：从生作善，临终恶念，便生恶道；从生造恶，临终善念，而生天上。
问曰：临终少时，何以胜一生行业？
答：以决彻③故，舍诸根事急故，便能感苦乐也。
总示中，初科。
初引传。
令唱读者，准此，生前所修一切功德，并须记录。
凡为看病，常在左右，策其心行，恒令念善。
以舍报趣生，唯在临终心念善恶。
下引智论为证，仍决所疑。
答中，初句正答，下二句转释。
作恶生善道者，准天台十疑论，三义④通之。
一者，约心。
以造罪时，从虚妄颠倒心生，是虚；今因知识劝导改心，是实故。
二者，造罪时，由痴暗虚妄为缘，是伪；今遇知识，得闻佛名，发菩提心，是真故。
三决定者，前造罪时，心有间断；今临终时，心猛利故。
如万年暗室，一灯能破；千年积薪，少火烧尽。
①传云，简正云：传者，亦是中国本传也。
②智论，二四，取要。
经中，彼言分别业经。
③决彻，彼云：是垂死时心，决定猛健故，胜百岁行力。
④三义，此依昙鸾净土论注，卷上·三。
必须别处安置故。
五百问云：昔有比丘，念著铜钵，死作饿鬼。
僧分物时，便来求钵。
其身绝大，犹如黑云。
有得道者，以钵还之。
既得，便舌舐，放地而去。
诸比丘取之，绝臭。
更铸作器，犹臭不可用。
又有比丘，爱衣而死，作化生蛇等，如前说。
故须移处为要。
次科。
初正明。
五下，引示。
初引铜碗缘，后指悭衣缘。
如前①，即二衣中。
故下，结诰。
①如前，今虽指二衣，具在对施中。
其瞻病者，随其前人，病有强弱，心有利钝，业有粗细，情有去取，当依志愿，随后述之。
或缘西方无量寿佛，或兜率弥勒佛，或灵鹫释迦本师。
或身本无人，妄自立我；或外相似有，实自空无，如至焰处，则无水相；或为说唯识无境，唯情妄见。
各随机辩，而诱导之。
劝导中，初科。
前明量机。
病强弱者，观其健困也；心利钝者，智明昧也；业粗细者，粗如营福，细如禅讲等；情取舍者，所乐异也，如下西方、兜率等是。
此四观察，义无不尽，随宜方便，临事自裁。
或下，次明说法，初令缘佛。
或教称名，或令观相，或叹功德，令生欣乐。
或身下，次示心观。
即性空、相空、唯识三观。
至焰处者，喻相空也。
谓如渴鹿，逐于阳焰，遥见似水，至彼元无。
各下，后示随缘，不必如上故。
四分①：当问病者持何等衣。
彼病人②受不好衣钵，及送与他，恐瞻病者得。
应准告云：此三衣钵具，佛所制畜，有披著者，出世因缘。
乃至未来受生，常著三衣而生，如面王比丘。
未知持何等衣钵坐具？
当见告示，为取著之。
现在未来，为佛所赞。
若见贪物、心无大志者，告云：此衣物等，并是幻有。
大德储积来久，为之疲劳。
及至病苦，眼看不救，乃至脱死，亦无一随。
大德生从胎出，亦不将一财来，脱至后世，亦不将去。
经云③往昔国王为宝所诳，及至临终，无一随己，可不实乎？
不须忧念幻假钱财，但须存胜业耳。
亦不须付嘱余人，此则妄行颜面，终非送大德死法。
但用佛语，普召十方凡圣大众，羯磨分之，如法受用。
令大德乘此功力，必生善处，此是佛敕，可不好也？
如是种种软言谏喻。
不得违逆，又非顺意。
以临终妄业竞集，多无立志。
此是一期大要，善恶升沈天隔。
二中。
初引律制问。
受不好者，谓惜好者故。
及送他者，谓妄行颜面故。
此出病者悭鄙之意，故须问之；若非此徒，则不须问。
应下，准义告示。
初泛告取著。
佛制畜者，明教严也。
出世缘者，显行强也。
常著生者，彰报胜也。
面王比丘，贤愚经云：曾以㲲施辟支故，五百生白㲲裹身而生。
身大随大，面有王字，恐被王损，乃投出家，善来得戒，㲲变法衣。
涅槃后，用此衣阇维。
若下，苦劝贪吝。
眼看不救，谓现见衣物，不能济患也。
经云者，此出庄严论④，彼云：昔有国王名难陀，贪聚金宝，乃以女置高楼，若求合者，令其纳宝，乃集一国珍宝皆尽。
时有一人贫匮，求合无由，因而成疾。
其母知之，语云：汝父死后，口中有一金钱，可发冢取之送王。
王怪，问曰：何处更有宝？
彼具述之。
王由此悟，曰死后一钱，尚不能为主，何苦欲之！
遂却散施。
上劝舍悭。
亦下，次、劝依法。
颜面，谓取面情，以物饷遗也。
如是下，结示。
恐心轻动，故不可违；恐念世事，故不可顺。
以下，出须谏所以。
临终念善，生善道，则升；念恶，堕恶道，故沉。
升沉止在刹那，故是一期大要。
期，时也。
①四分，四一云：听瞻病人，问病比丘何者是三衣？
何者是长衣？
汝负谁？
谁负汝？
汝应与谁？
②彼病人，又彼病人作如是念：我当受不好三衣，恐瞻病者取去。
乃至时病人捉衣钵送著余处，恐瞻病人取，后病差无所著等。
佛诃言：不应如是念，应受好者著。
③经云，出大庄严经论二之初，彼五言偈：往昔诸国王，为宝之所诳，储积已待他，无一从己者。
④庄严论，出大庄严经论二初。
应以经卷手执，示其名号①，又将佛像对眼观瞩。
恒与善语，勿传世事。
华严偈云：又放光明名端严，彼光觉悟命终者，见彼临终劝念善，因是得生诸佛前。
又示尊像令瞻敬，又复劝令归依佛，因是得成明净光。
三中。
初示经像，引华严为证。
经文两偈，传写讹脱。
此出贤首菩萨品，初偈云：又放光明名见佛，彼光觉悟命终者；念佛三昧必见佛，命终之后生佛前。
次偈脱初句，彼云：见彼命终劝念佛，方接钞中三句。
若新译本云：又放光明名见佛，此光觉悟将终者；令随忆念见如来，命终得生其净国。
见有临终劝念佛，及示尊像令瞻敬；俾于佛所深归仰，是故得成此光明。
①示其名号，谓此是华严经，此是法华经等示也。
十六观经云命欲终时，遇善知识，为说十二部经首题名字，以闻如是诸经名故，除却千劫极重恶业是也。
又请大德行人、智者，数来示导。
善见云看病人赞病者言：长老持戒具足，莫恋著住处及衣物、知识、朋友，但存念三宝及念身不净。
于三界中，慎莫懈怠。
随命长短而作①云云。
毗尼母云：病人不用看病人语，看病人违病者意，并吉罗。
须依前斟酌，不得纵任。
若终亡者，打无常磬。
四中。
初请他劝。
善见明看病自劝；母论明互违结犯。
依前斟酌，指上次科。
若下，明将死打磬，令闻生善。
天台②智者，临终语维那曰：人命将终，得闻钟磬，增其正念。
唯长唯久，气尽为期。
云何身冷，方声磬耶？
①而作，钞批云：随病人未死前，时节延促，于中而示导之，曰而作。
②天台，出唐传二一，及别传等。
二、明送终法。
然僧法仪式，远存出离；送终厚葬，事出流俗。
若单省随时，则过成不忍①；必虚费庄饰，便同世仪。
今当去泰去约，务存生善。
就中分二：初、将尸出法；二、明葬法。
第二送终，叙意中。
初示道俗异仪。
厚葬，谓多费财也。
若下，次明奢俭取中。
①不忍，嫌尸也。
钞本卷三纸二行曰：若俗人嫌者，应担远送。
义合之。
初中。
当从像前，舆尸至廊舍下。
外安幛幔围之，内作绢棺覆尸，当以竹木为骨，仍以粗衣覆尸上。
和尚、阇梨铺床在幔外坐，拟人客来吊慰。
同学、弟子等，小者布草立，大者坐草上，近尸边。
将尸出中，初科。
前明安尸处。
绢棺，北地所尚，此间多用木棺，或加绢盖。
次明师徒坐处。
吊慰，吊即训至，谓至丧所而慰问也。
布草者，此间有用荐席，或用床凳。
五百问云：师亡，不得举声大啼，应小小泣泪耳。
四分：尼椎①胸啼哭泣泪，一一堕；比丘，吉罗。
若准双林之终，未离欲者，宛转在地，椎胸大叫，此并悲切深重，不省自身故耳，必同此何嫌？
若高节拔群，由来清卓者，故不局世情。
必任情喜怒、随俗浮沉者，至父母、二师终亡而护夏不来，虽来不展哀苦者，亦道俗同耻。
次科。
初、引文示制。
律中，以尼女情懦，多好哀泣，僧则反之，故罪分轻重。
若下，次、准义明开。
初引涅槃为例，即遗教②云：若所作未办者，见佛灭度，当有悲感。
据位，则内凡已还，故云未离欲者。
若下，次明不泣反非。
高节③之人，不妄哀喜，故云不局世情。
任情之者，不展哀苦，即非孝诚，故云道俗同耻。
①椎，击也，捣也。
②遗教，住法记释：二、三两果，爱惑未尽，故有悲感。
今曰未离欲者宛转等，故释云内凡已还耳。
问：见道已去有哭耶？
答：三卷涅槃经云：未得道者，见佛涅槃，宛转在地；已得道者，悲号啼泣。
③高节，七贤中玄藉父死不来，庄子妻死腰拭打鼓等。
彼外来吊人，小于亡者，至尸所设礼，执弟子手①慰问已，然后至师所，依法吊慰。
若奔丧来者，直来尸所，礼拜展哀情已，次第依位。
若大德上座来吊者，依本威仪，随时坐立。
三中。
初、小者吊大，又二：近处至者，容缓吊慰；远来奔赴，未暇慰问。
次、明大者吊小。
依本仪者，谓不设礼。
随时坐立，谓任彼意。
①执弟子手，问：为谁弟子耶？
答：亡人之同师弟子也。
简正：是亡人之小师也。
五分：尸以衣覆根。
五百问云：应先白僧，以亡人泥洹僧、祇支，覆尸而送。
不得埋；过五钱，犯重①。
应师僧、弟子、同学，当出财殡送。
若无，当众僧别人，各敛少财，供养舍利。
又无者，贷亡人衣物，权将殡之，还来倍偿，入羯磨已，白僧乞之。
其将尸之舆，轻省而作，上施白盖，周匝裙围，四人擎之，烧香导从。
毗尼母云：阖寺众僧，并送葬所。
四中。
五分，覆根，准应裸露。
五百问，初明覆尸。
须白僧者，是僧物故。
裙及祇支，今须准用。
不得下，次、明殡送。
由并属僧，过五成盗。
文明所出次第有三：出亲属，即师僧等；率众僧，舍利此翻遗身，即死尸也；贷亡物，此即僧物，无故方开。
令倍偿者，谓看病人别求他物，与本相当者，入僧作法，和僧还之，如二衣中。
其下，三、示丧仪。
舆，即抬棺之物。
①犯重，会正：此别有主领物，故犯重。
若无护主，兰也。
②世云，简正云：五分初缘，比丘露形，招讥，佛令以安陀会覆。
而依彼本文云：比丘命过，诸比丘仰著中庭，不以衣覆其身，男根胀起，诸居士讥。
彼中不云五条。
二、明葬法。
中国四葬：水葬，投之江流；火葬，焚之以火；土葬，埋之岸旁；林葬，弃之中野，为雕、虎所食。
律中多明火、林二葬，亦有埋者。
五分云：尸应埋之，若火烧，在石上；不得草上安。
僧祇：陈如右胁著地。
涅槃又云：若死者，雇人阇维之。
十诵有比丘死林中，鸟啄腹破出钱等。
四分云：如来、轮王火葬。
然则火葬①则残尸，雇人展转准得。
葬法中，初科。
前列四法。
水葬饲鱼鳖，林葬济禽兽。
律下，次引文证。
诸部文中，但无水葬。
阇维，即火葬。
十诵，比丘有病，念言死后僧分我钱，遂置羹中啜之。
后死，持弃林中，鸟啄腹破，故钱出也。
然下，义决。
残即损害，不应自为。
①然则火葬，简正：火葬一法，燃则残害师之遗体，弟子看之不忍；若不忍看者，准涅槃经，雇人展转教化亦得也。
增一：诸比丘以香花散目连尸上。
僧祇，得供养，亦尔。
次科。
初香花散身，生存所制，死故听之。
僧祇亦尔，谓同上得散香花。
四分中：世尊、五众得起塔。
从小沙弥尼以上，并得礼上座冢也。
五百问云：得为亡师立形像。
高僧传中多有寺中葬者，经律中亦有之。
僧祇：持律法师、营事比丘、德望比丘，应起塔、相轮，悬施幡盖，在屏处安置。
不得在经行处、多人行处作之；若违，结罪。
若众僧不许者，教令和合已作之。
三中。
初明起塔。
五众并得，即前僧像次第礼塔是也。
增一中，佛言：四人应起塔，轮王、罗汉、支佛、如来。
又后分①云：轮王无级，罗汉四级，支佛五级，如来十三级。
若十二因缘经②，八种塔并有露盘，佛八重，菩萨七重，支佛六重，四果五重，三果四重，二果三重，初果二重，轮王一重，凡僧不得出檐安级。
五下，次明立像，言通塑、画。
高下，后明起塔处。
传许寺中，律制屏处。
相轮者，圆轮耸出，以为表相故也。
①后分，后分涅槃经，文出上之一六。
此依妙文记四之三·二引之。
②十二因缘经，今考大藏，有佛说贝多十二因缘经，见彼无文，未知出何经也。
增一云：如来自舆母床一角，阿难、罗云等各舆一脚。
不令余人代担，为报恩故。
准此，和尚、阇梨长养法身，父母兄姊长养生身，躬自抱尸而送，恩德岂能尽也？
四中。
增一具云：佛告阿难、难陀、罗云：汝等舆大爱道身，我当躬自供养。
时帝释、毗沙门天王白佛：勿自劳神，我等自当供养。
佛言：止！
长养恩重，乳哺怀抱，不得不报，过、未诸佛皆尔。
佛即与阿难等，各舆一角，飞在虚空，往至冢间。
准下，例决。
生法虽异，长养不殊，比校恩德，法身犹重，抱尸而送，未足报之，故云岂能尽也。
善见①：不得送白衣丧，除为观无常故。
若手执母尸，殡殓无罪。
圣教如此。
必准行之，理须量机，堪可中时。
五中。
初引论。
不得送白衣丧者，必是二亲，准理应得。
除观无常者，谓不由他请，非为世情，欲资道行，故是开限。
不可倚滥，以饰己非。
执母尸者，摩触犯境，通死女故，报恩事切，故独开之。
殡即②土葬，殓字去呼，谓衣覆尸也。
圣下，劝依。
然虽尽礼，须避讥疑，故令量机等。
①善见，彼一一云：若檀越作是言今某国王、某檀越丧，今葬，请比丘送葬，不得去。
若比丘念言我往看彼丧，观无常，因此故或得道果，如此去，无罪。
②殡即，若依儒礼，殡、葬事别。
檀弓云：饭于牖下，沐浴于中溜。
乃至殡于客位，祖于庭，葬于墓。
释诸杂篇。
诸杂者，简余篇纯一。
要行者，彰时用所须。
即下十门，无非正业，皆由本受体遍，故使随行多途。
谨奉之流，宜应注意。
①诸杂，钞批：上来诸篇，虽约事科分，或约衣药以立仪，或就僧别而开法，犹恐收罗未尽，故别生一位，总明诸杂缘务。
但为资道之缘，乃有无量，不可别彰，统名为杂。
即如律中有杂犍度，经中有杂阿含，以缘此义，故立今文。
森然万境，何事非持？
忽略不行，奄遭幽责。
故须一一之事，起种种诫；诫而必行，理须明识。
叙意中。
初叙法体。
初句示境广，不出情与非情也。
森然，谓如草木之多。
次句明制遍。
毗尼事法，依境而制，随于一境，复有多事。
一切境事，不出善恶，对此善恶，以分二持。
是则无有一事而非持奉之处。
三、明违犯。
忽，谓轻忽。
不行，言通两犯。
四、彰来报。
幽责，语含二报。
上二句明持，下二句显犯。
故下，次明随行。
上二句明随事立法。
一一事，谓境事也。
种种诫，即律制也。
下二句明由解起行。
解由教生，故须诠辨。
此即通叙一部立教之意。
若由途相摄，具上诸门。
别类统收，罗下三部。
以外繁类断续，杂务纷纶；碎乱琐文，合成此别。
次科。
初覆点前篇。
诸门，总上二十六篇。
以诸篇中，科义相由，事类条贯，显非杂乱，故云由途相摄。
别下，次探示后篇。
别类者，沙弥及尼对大僧为别，诸部对本宗为别。
统收，亦彰不杂。
罗，谓包罗。
以下，正明本篇。
上二句明事杂。
繁类，谓无条流。
断谓义有孤绝，续谓事或连贯，皆不成科段，故云杂务。
纷纶，喻丝之紊乱也。
次二句明文杂。
琐，小也。
此别，即指当篇，对于上下，故云别也。
其中众诸杂事，为轨导初门。
必具修圣行，理宜遍览，则游处诸方，而无怯懦焉。
三中。
初显要。
必下，劝修。
则下，彰益。
怯懦，即畏惧也。
反知不学，动用乖仪，入众游方，能无疑惧？
寄言学者，幸留意焉。
十种分之。
一、佛法僧；二、众中杂事；三、别人自行；四、共行同法；五、出家要业；六、遇贼法；七、大小便法；八、慈济畜生法；九、避恶众生法；十、杂治病法。
标列十门。
一、四、五，多从化教，非不兼制；余并制教，时亦兼化。
智论：菩萨昼三夜三，常行三事：一者，清旦，偏袒右肩，合掌礼十方诸佛，言我某甲，三世三业罪，愿令除灭，更不复作；二者，十方三世诸佛功德，愿随喜劝助；三者，劝请十方诸佛，初转法轮，及久住于世。
行此三行，功德无量。
初门，礼敬中。
晨、午、昏为昼三时，初、中、后为夜三时。
三事，如文次列。
据余经论①，须行五悔，更加回向、发愿。
如祖师六时礼文具载仪式，学者宜依。
①据余经论，会正：文殊问经云：昼夜六时行五悔。
萨婆多：不得以花香、璎珞、庄严具著佛身上，得散地供养。
僧亦尔。
不得以香、花著浆、饮食上供养僧。
五百问：先上佛幡，得取作余佛事；若施主不听，不得。
萨婆多：若食①是佛腊等，虽先受捉，后买，得食，以捉时无己想故。
次科。
多论，花、缨唯得散地，不得散佛、僧身及饮食上，非所宜故。
五百问作余佛事者，虽听改转，不换本质，如盗戒引。
多论佛腊谓自恣日食，等取余供养物，虽僧手捉，不成恶触。
①若食，济览：准记，文似写倒，合作若是佛腊食。
钞批：立曰：七月十六日供佛之食也。
以夏满时，佛与比丘同受岁，得夏腊也。
其日有供养，名佛腊食。
十诵：知僧事人，应巡行僧坊。
先修治塔，次四方僧事。
常作是念：愿诸比丘未来者来；已来者，供给四事，不令有乏。
教沙弥、使人亦尔。
善见：佛常使一比丘食时守寺。
智论：差僧使，从下起。
三中。
十诵明知事法。
初教勤劳。
常下，次令发愿。
教示余众，同此存心，故云亦尔。
善见，明守寺。
智论，教差次。
请命依腊，须从上起；差役取卑，故从下起。
萨遮①尼干经：或嫌塔寺及诸形像妨碍，除灭、送置余处，如是恶人，摄在恶逆众生分中，上品②治之。
俱舍③亦尔。
智论云：一人以佛塔恶故，坏之更好作，得福；一人以佛塔善故，坏灭之，得罪。
僧祇：佛塔恶坏，更好作，得。
四中。
萨遮、俱舍，制不得坏。
上品治者，同逆罪故。
智论、僧祇，开坏恶易好。
①萨遮，全十卷，元魏菩提留支译，具云大萨遮尼乾子受记经。
今四，取要，彼文太广。
②上品，简正云：上品治之者，是重偷兰也。
③俱舍，一八云：破坏窣堵波，是无间同类。
智论：供养说法人，是供养法宝。
五中。
供人即法者，以人解法，法依人故。
十诵：比丘应作维那，知时打楗槌，扫治堂宇，敷床，教净果饮食，众乱时当弹指。
沙弥多者，立一沙弥，专知分处沙弥。
净人多者，取勤能处分者，立为主师。
六中。
律令选一能者，知掌众务。
初、大僧，二、沙弥，三、净人，寻文可见。
帅，所类反，领也。
僧祇①：若僧地种果树有功者，若一树一园，听与一熟；不能并取，年取一枝，枝遍则止②。
若种瓜菜，与一剪③。
五分：若月直监食，欲知生熟咸酢，得掌中舌舐尝之。
若白衣入寺，应借僧卧具受用。
僧有五种物不可卖，不可分：一、地，二、房舍，三、须用物，四、果树，五、花果。
僧祇：众僧田地，正使一切僧集，亦不得卖，不得借人。
若私受用，越毗尼。
若园田好④，恶人侵者，语本施主，任其转易。
僧床、卧具亦尔。
四分：僧物不应卖、分、入己，偷兰遮。
七中，初科。
僧祇，明赏给。
言有功者，是彼经营故。
一熟，谓一番授熟留生也。
一剪，谓一番剪也。
五分三段。
初、明知事尝食，开舌舐吉。
次、明僧物暂借俗用，相依住故。
三、明五种僧物不分卖者，是常住故。
僧祇同上，初制永定，次开转易。
四分结兰，暂碍僧用。
必侵入己，如上犯重。
①僧祇，三五云：有比丘僧地中种菴罗果，长养成树。
自取，不令他取。
诸比丘白佛，佛言：此种植有功德，一年与。
若树大不欲一年并取者，听年取一枝，枝遍则止。
若种一园树，应与一年；若年年取一树，亦听。
若种芜菁，如是此菜应与一剪。
瓜瓠，应分与一番。
②遍则止，枝条后茂，非彼功故。
③一剪，钞批：立谓：约割竟更生者，故得剪竟；不生则不得也。
④园田好，本文好字上，有虽字。
僧祇：若佛生日、转法轮日，若大会，多出幡盖，供养支提。
若卒风雨，一切共收，不得云我是行人①、大德等。
应随近房安置，不得护房②。
应抖擞牒举。
何以故？
汝等依是得活③。
若治床褥，打楗槌时不得徐行，当共治补，又不得云有德行。
次科。
僧祇收举补治，并制共作，不容辞设，违得小罪。
徐行，谓缓步。
①行人，彼云上座，我是阿练若，我是乞食，我是粪扫衣，我是，已下如钞。
②护房，彼接云：言著先处。
湿者应晒，尘土坌者。
③依是得活，谓以法具、设会则具，所以设会，会所以活僧也。
为设会，檀供僧故。
毗尼母①：若治塔、奉僧、治僧坊人，计其功劳，当偿作价，并须筹量；违法得罪，损他施利。
若彼病者，慈心施食，随病所宜；若非随病食，施得罪也。
婴儿、狱囚、怀妊等，慈心施之，勿望后报。
三中。
母论，初明赏给，量功多少。
若下，次教施食，心无希望。
非随病食，病所忌者。
得罪，准前杀戒，理应结兰，或违教吉。
已上诸文，并如随相盗戒具委。
①毗尼母，彼列八人：治塔人、奉僧人、治僧房人、病苦人、婴儿、怀妊女人、牢狱系人、来诣僧房乞人。
初三人计功与；病者慈心随病所宜与；后四人慈心及护法心与。
不尔，为施所堕。
二、众中杂事。
入众堂法。
先须户外预安静心。
律云：应以五法。
一、以慈心①。
二、应自卑下，如拭尘巾②。
三、应知坐起。
若见上座，不应安坐③；若见下座，不应起立。
四、彼在僧中，不为杂语，谈世俗事；若自说法，若请他说法。
五、见僧中有不可事，心不安忍，应作默然。
第二门，初科五法。
慈心平等，离分别过。
二、谦下自卑，离贡高过。
注中四句，行者反照，于己如何。
上二句，即梵网云：恶事自向己，好事与他人。
下二句，出净名经。
彼文续云：恒以一心，求诸功德。
三、坐起有序，离乱众过。
注中，应字去呼，合也。
俯下仰上，举动合宜，故云得时。
四、不杂语，离戏论过。
注中，初句明上说法，次句示上不杂语。
五、令示默，离恼众过。
①慈心，教诫慈者，意在柔和。
②如拭尘巾，钞批：砺云：拭尘巾体，揽尘归己，显物令净。
入众之人，亦宜收过向己，推直于人，故曰也。
③不应安坐，批云：不应安坐者，砺云，谓离骄慢也。
不应立，谓离谄曲也。
④人，合作又乎。
善见：优波离上高座，取象牙装扇。
结法藏讫，放扇下座，礼僧已，复座。
智论①：若欲说法，先礼僧已，坐师子座。
僧祇：若为律师、法师，敷师子座，散花著上，不拂却不得坐。
次科。
善见，明下座辞谢。
装字去呼，即用象牙为饰。
智论，明升座伸敬。
师子座，谓说法之处。
智论云：佛为人中师子，佛所坐处，若床若地，皆名师子座。
僧祇，庄严法座。
拂花坐者，去奢美故。
①智论，出十住论七·三，彼明处师子座四法，今文第一。
智论卷七三。
打静法①。
维那先户外具仪，敛掌，傍门面入已，至打处立，合掌。
右手取椎②，举起拟砧讫，然后打一声，不得有重响，方乃卧椎，手从柄处捋之。
然后合掌，有所启白。
若有施与咒愿，唱告等得等，维那口陈其缘。
不得打椎以为事用，除为众乱等。
三中。
初入堂威仪。
傍门面者，随左右颊而举足也。
右下，次示打法。
拟砧，使椎砧相当也。
重响，谓振声下数不辨，故须左手衬之。
旧云表众不一，谬矣。
又见打者，以左手就椎，作旋转势，更可笑也。
然下，三、明启白。
等得，亦云等供，即大小食时，唱食平等。
不下，制非法。
准知打椎，止为白告静众，不同钟磬打为事用也。
①打静法，北京云打静，打静众杂乱故，非谓所打木也，所打木名砧也。
南都谓所打称静，砧即是静也。
②稚，音垂，亦作槌，棒椎也。
砧，音斟，捣缯石也。
三、别人自行。
十诵：五人不应为说毗尼。
谓试问、无疑问、不为悔所犯故问、不受语问、诘故问者，并不须答。
第三门。
此门事杂，约义分为一十六段。
初中。
五问，无非戏调折辱，不为求法，故不须答。
四分：上座不学戒，亦不赞叹戒，有余比丘乐学戒者，不能以时劝勉赞叹。
我见如是上座过失，故不赞叹，恐余人习学，长夜受苦。
次料。
如标宗①具释。
①标宗，资行指彼所引十诵文。
今谓不然，彼引杂含与今同，记释亦详也。
五分：为知差次会等学书，不得为好废业。
不听卜相，及问他吉凶。
四分：开学诵、学书及学世论，为伏外道故。
杂法中，新学比丘开学算法。
十诵①：好②作文颂，庄严章句③，是可怖畏，不得作。
毗尼母④：吾教汝一句一偈，乃至后世，应行者即行之，不应行者亦莫行之。
后世比丘所说亦尔。
三中。
五分，差次，谓知事差僧，及法食会集。
非唯此二，故云等也。
四分学诵，谓诵外书俗典。
世论，谓方俗语论。
杂法，即杂犍度。
十诵文颂，即今歌诗。
可怖畏者，法将灭故。
以书算卜术、俗典文颂，俱是世法，非出家业，为因缘故，时复许之。
今时释子，名实俱丧，能书写则称为草圣⑤，通俗典则自号文章，择地则名为山水，卜术则呼为三命⑥。
岂意舍家事佛，随顺俗流之名；本图厌世超升，翻习生死之业。
故智论云：习外典如以刀割泥，泥无所成，而刀自损；又如视日光，令人眼暗。
然往古高僧，亦多异学，或精草、隶，或善篇章，或医术驰名，或阴阳显誉，皆谓精穷本业，傍涉余宗，无非志在护持，助通佛化。
故善戒经云：若为论义，破于邪见，若二分经、一分外书，不犯。
四分开诵，皆此意耳。
今或沽名邀利，附势矜能，形厕方袍，心染浮俗，毕身虚度，良可哀哉！
母论一句一偈，通指三藏教诠。
虽是圣教，令观时用舍，不可专固，故云应行即行等。
后世比丘，即佛灭后传法祖师。
凡有言教，亦须随宜，故云亦尔。
①十诵，五三·五。
②好，喜也，爱而不释也。
③章句，五怖畏中之文，章句下，彼接云：乐世俗法，随世所欲，有信乐心。
说俗事时，有爱重心。
是故如来所说甚深修多罗，空、无相、无愿、十二因缘，诸深法灭，是第三怖畏。
④毗尼母，具文云：佛告诸比丘：吾教汝一句一偈，若多若少，若应行者，如语行之；不应行者，如语莫行。
若后世比丘所说，与三藏相应者，亦应行之。
若吾所说，或多或少，不应行者，亦莫行之。
后代比丘所说，不应行者，亦莫行之。
⑤草圣，书有十体，草、隶各在其一。
隶者，秦下杜人程邈作；汉兴有草书，不知作者姓氏。
今案辞海，东汉张芝、唐张旭二人草书品格，皆入神化之境，有草圣之称。
唐僧怀素，草书亦至驰名。
医术驰名者，若法开法师是，出于僧传。
阴阳显誉者，若一行阿阇梨是也，传在统纪。
⑥三命，有云本命星、七曜、二十八宿三也，以此三作卜故。
又允钞云：三明者，三命者。
支、干、纳音为三命。
假令甲子金人，甲为干、为天，子为支、为地，金为纳音、为人。
以干推福禄，以支推寿命，以纳音推智愚贵贱也。
五分：佛制半月①一剃发，除无人、难缘②。
论家四种次第：一、上座，二、发长，三、先洗头，四、有缘欲行，并前为剃。
毗尼母：剃发者，但除头上毛及须，余毛③一切不合却。
所以剃者，为除骄慢自恃心故。
四分：比丘不得为白衣剃发，除欲出家者。
若头极长，若两月④，若广两指，一剃；爪极长，如一麦，剪之。
不得用剪刀剪发。
听畜盛发器。
十诵：发当薶阬⑤中。
涅槃：头须爪发悉皆长利，破戒之相。
增一：佛告比丘，沙门出家，有五毁辱法：一、头发长；二、爪长；三、衣裳垢圿；四、不知时宜；五、多有所论。
因即又生五过：人不信言；不受其教；人不喜见；四、妄言；五、斗乱彼此。
当如是学。
四中。
五分，示开制。
无人，谓无剃发者，难缘，谓遭世难。
论家，即多论⑥。
彼明次第，即约多人，同时剃故。
母论，简剃处。
余毛，即身腋等处，律制偷兰。
所下，示除须发之意。
遗教论⑦云：于上上处，最先折伏故。
四分，初制能剃；若下，次制所剃。
初制分齐。
头字应作发⑧。
两月，与上五分，延促不同。
两指，即二寸。
不下，次制刀器。
十诵，明安置。
涅槃下，明不剃之过。
彼经⑨第四云头须发爪，今此写倒。
破戒相者，违佛制故。
增一中，前五过中，正取初二，余皆因引。
垢圿，即不净，圿，古黠反。
不知时宜，谓触事拙塞，不协人心。
多所论者，谓出言无度，不能少语；后之五过，由此而生，如文可解。
今时不知教者，或四季⑩剃头，夸为高行；或卷脔⑪长爪，谓为希奇。
岂知内成破戒，外辱佛法，有识闻之，早须改辙。
①半月，行宗云：发过半月不剃，爪过一麦不剪，并吉。
②难缘，简正：此是尼单提中，半月不剃发者，提；若过半月，此名发长。
若无人解剃发，若强力难缘所逼，不犯。
资行：如周武灭法之时，有有发僧。
③余毛，谓三处毛，剃则兰。
④两月，珠林引四分云：佛言：听诸比丘半月一剃发，极长两指，若二月一剃。
恽公自注云：二月者，白、黑各有十五日，当此间三十日为二月。
⑤薶阬，薶与埋同，阬与坑同。
⑥多论，资行云：文出母论。
搜玄、钞批等指母论。
⑦遗教论，记云：头是一身之表，纳尘之要，故云上上处。
凡出家之人，率先剪削，毁其形好，故云最先折伏，诫令自摩，欲令常知也。
⑧应作发，资行：日本故刻钞作发。
⑨彼经，南本四相品一，北本四，并如钞引，恐是记主忆失欤。
⑩四季，季春，三月；季夏，六月；季秋，九月；季冬，十二月。
⑪卷脔，柳文云：脔卷伧囊。
注：脔卷，不申舒貌。
四分：喜往白衣家五过：一、不嘱比丘入村；二、在欲意男女中坐；三、独坐；四、在屏覆处；五、与女人说法过限。
又有五过：一、数见女人；二、既相见便附近；三、转亲厚；四、便生欲意；五、为欲意故，或至死，若次死苦。
五种不应作亲厚：若喜斗诤；若多作业①；若与胜人共争；若喜游行不止；不为说法言，示人善恶。
五中。
喜往俗舍十过。
前五，即容犯五戒：初、不嘱入村，二、即食家强坐，余三显然。
次五中。
前三，身业近习过；四、即心业染著；过，五、根本业，即犯戒过。
至死即淫夷，次死即摩触等残。
次明五种非亲厚者，皆谓于己无所益故。
胜人，即德学过于己者。
①多作业，简正：多作业，谓多作白衣业。
成论：出家人舍五悭：财物悭、法悭、家悭、住处悭、称叹悭。
广相如彼。
六中。
家悭，谓占据檀越。
住处悭，谓寺舍不容来客。
称叹悭，谓不称他善。
四分：世间五宝难得：一、值佛出世；二、闻佛说法；三、闻而解之；四、如法而行；五、得信乐心。
七中。
五事希有可贵，故名为宝。
初二是胜境，余三即行业，值佛，闻法，发解，起行，行成有验，信乐立焉。
十轮：十事不成就禅法：乐著作役、言说、睡眠、种种所求及以六尘。
但为利养，多诸过罪，乃至入阿鼻狱中。
我听清净比丘受第一供养。
若坐禅比丘阙少众具，但念诸恶；若众缘具，心得专一。
八中。
初明十事。
乐著二字，贯下十事。
作役、言说、多求是掉散，睡眠即昏塞。
此四合六尘，总为十矣。
我下，次明听受供给。
众具既阙，多起攀缘，禅法不成故。
四分①：不得卖卜、诵咒、处方治病等。
由事容不实，谤毁好人故。
罗汉射事不中，况凡夫乎！
律云：凡有言誓，应言：若我作是事，南无佛；若汝作是事，亦南无佛。
不得杂余地狱等②。
九中。
初制习方术。
罗汉射事③者，十诵，目连入村乞食，居士妇怀妊，问言：是男是女耶？
目连云：是男。
及生是女。
遭谤，问佛。
佛言：本是男胎，中转为女故。
目连见前不见后，非妄语也。
律下，次教咒誓。
谓有屈抑之事，发誓以雪之，意是求佛为证，故云南无佛等。
①四分，卖卜，五二。
诵咒；处方，谓或晴或雨，或日蚀、月蚀等事；治病：皆五三。
②地狱等，彼云：六群比丘有小事便作咒诅言：我若作如是，当堕地狱、饿鬼、畜生，不生佛法中。
佛言：不应尔。
③罗汉射事，涅槃三一。
增一云：若有恐怖者，当念如来、法及圣众，皆悉除灭。
十中。
恐怖，谓暗黑险难等处。
存想三宝，必蒙加被，即得安隐。
五分：无缘入尼寺，步步堕。
五百问：有缘在尼界得宿，不得入房。
十一。
律、论所制，皆谓避世讥疑，远防欲染故也。
四分：不嚼杨枝五过：口气臭，不善别味，热癊不消，不引食，眼不明。
五分：嚼已应净洗弃，以虫食死故。
四分：三事屏处：大、小便，嚼杨枝。
经行五益：堪远行，能思惟，少病，消食饮，得定久住。
十诵：若经行，应直行，不迟疾；画地作相；亦有经行堂①阁。
三千云：一、于闲处，二、于户前，三、讲堂前，四、于塔下，五、于阁下，五处经行也。
十二。
前明嚼杨枝，初出不嚼之过。
癊，即痰癊。
引，犹进也。
五分教洗弃。
四分须屏处。
大小二事，因而连引。
次明经行，初显益：一谓惯熟，二即专一，三谓血气均和，四、五可解。
十诵示行相。
画地，谓作直道，不使斜曲故，或用砖②石为之。
寄归传云：五天之地，道俗多作经行，直去直来，唯遵一路。
又云：佛经行之基，阔二肘，长十四五肘。
上以石作莲华开势，高二寸，阔一尺有十四五，表圣足迹也。
三千中，明作处。
随处所宜，不可局故。
①经行堂，四分五云：露地经行，患风雨日曝佛言：听作经行堂。
②砖，正作甎，甓也。
慈恩玄赞曰：西域地湿，垒甎为道，于中往来，如布之经，故云经行。
僧祇：然灯法者，不得卒持入房，应唱言：诸大德，灯欲入。
乃至灭灯①亦尔，先以手遮语之。
不听用口吹，手扇、衣扇；当羁折头燋去。
油多，得竟夕。
一一如三十五卷中。
五百问云：续佛光明，昼不得灭。
佛无明暗；中以本无言念齐限，故灭有罪。
贤愚中：目连次知日直，灭灯故也。
十三。
僧祇，明众处灯。
初教上灯。
乃下，次示息灯。
亦尔者，同上告僧。
羁，尼钞作攲，以箸取物也。
下文指广，彼云：然灯时，当先照舍利，及形像前灯。
礼拜已，当出灭之。
乃至若多油者，厕屋中，当竟夜然；若油少者，人行断，当灭之。
次明供佛灯。
今时所谓长明灯也。
若佛有明暗，则当夜点昼灭；以无明暗，故不间昼夜。
本无言念，谓施主期心。
必有齐限，灭应无过。
次引经证。
彼十一云：佛在舍卫。
有女名难陀，乞丐自活。
见诸国王臣民，供养佛僧，自心思惟：我之宿罪，生处贫贱，虽遭福田，无有种子。
便行乞丐，以俟微供。
唯得一钱，持诣油家，具语所怀。
油主怜愍，增倍与油。
得已欢喜，足作一灯，奉上世尊，自立誓愿：我今贫穷，用是小灯，供养于佛。
以此功德，令我来世，得智慧照，灭除一切众生垢暗！
作是誓已，礼佛而去。
乃至竟夜，诸灯尽灭，唯此独然。
是时目连，当次直日，欲取灭之。
即举手扇，复以衣扇，灯明不损。
佛语目连：今此灯者，非汝声闻所能倾动。
正使四大海水以用灌之，毗岚风吹之，亦不能灭。
此是发大心人所施。
佛说是已，难陀女复来，头面作礼。
佛即授记：于来世二阿僧祇劫，当得作佛，号曰灯光，十号具足。
①乃至灭灯，珠林云：为有食火虫，恐人口气损虫，所以不听口吹也。
尼钞云：不听以口吹灭，应以手扇、衣角扇等。
准今钞，尼钞应以上脱不字欤？
又诸经要集卷四：僧祇云：灭时不得卒灭，当言：诸大德，欲灭火。
不听用口吹灭，听以手扇灭，及衣扇灭。
准尼钞，非脱字欤。
资行云云，可考。
今考僧祇如钞引，学者详之。
准今记云目连举手扇，以衣扇，尼钞、要集为是。
五分：若与乞儿，乞狗、乞鸟，应量己食多少取分，然后减乞，不得以分外施之。
四分云：若食时，若人、非人，应与一抟。
毗尼母云：诣寺乞人、无粮食者、婴儿、狱囚、怀妊等类，施之无过。
比丘应学。
十四。
五分乞狗、乞鸟、减乞，三乞字并去呼。
分外，谓多受而施。
四分，人即乞人等，非人即鬼神禽畜。
母论，人中别类。
无过，谓非污家。
僧祇：然火七事无利：一、坏眼，二、坏色，三、身羸，四、衣垢坏，五、坏卧具，六、生犯戒缘，七、增世俗话。
十五。
坏色，谓面无神色。
生犯戒缘，即露地然火、掘、坏等戒，因而成犯。
撰集百缘经：扫地五德①：一、自除心垢；二、亦除他垢；三、去骄慢；四、调伏心；五、增长功德，得生善处。
十六。
初、二，自他心净；三、执劳作务；四、挫折自高；五、现、当两报。
①五德，有部毗奈耶杂事一四，一、扫地有五胜利云云。
又具说世尊与大目连、舍利弗扫地之事，须者检寻。
四、共行同法。
第四门。
前诸杂事，并是随人各行，故名别人自行。
此门所明诵持经戒，无论利钝、新旧之殊，但预道门，义当依奉，故云共行同法。
所谓诵持未必须多，道贵得要。
而神用①莫准，互有强弱。
有人闻诵极多，于义不了，此则入道迟钝。
故涅槃云：宁以少闻，多解义味。
十住云：佛法贵如说行，不贵多读多诵。
正明中，初科。
前叙诵持之要。
而下，显根性不同。
神用，即心智。
互强弱者，谓闻多解少，或闻少解多。
有下，即初人；故下，即次人。
①神用，神即心识，用谓解能。
既知如此。
请依古德所示云：诵胜鬘一卷，摄一切佛法根本尽；戒本一卷，摄一切止持行尽；羯磨一卷，摄一切作持法尽。
由道有根本，行别止作也。
诵此三卷，统摄佛法纲要①。
诸余大部经藏，必须博读，有广见之长，亦匡辅心行，助于道业，得无罢散②。
俗中有要览一卷十篇，并论为人志行之法，亦可披读。
虽不依文生见，而以俗方道③，固免于愆犯也。
已外长时，则坐禅、问义、请解求异等。
若多闻多义，则非此所论，则生而知之者，上矣。
次科为四。
初教诵纲要。
古德未详何人。
胜鬘即方等大乘经，胜鬘夫人对佛所说。
大乘理教，出生无尽，收摄无遗，故云根本。
如来藏经，佛于耆山为金刚慧菩萨说。
且举两经，余任无在④，故云趣得也。
上即别列。
由下，总示。
道即定慧，行即是戒。
一切佛法，不出三学。
以诸众生迷心为惑，动虑成业，由业感报，生死无穷。
欲脱苦果，要除苦因，故先以戒治其业，次以定慧澄其惑。
业分善恶，故止作两行以相翻；惑唯昏散，故定慧二法而对破。
病因药差，机藉教修，然后业尽惑除，情亡性显。
教门虽广，岂越于斯？
统摄纲要，义在于此。
诸下，次教博览余文，初览圣教。
广见长者，资其智解。
匡辅等者，助于行业。
匡，正也；辅，助也。
次披世典。
要览⑤，晋郗超撰。
方，比也。
已下，三、示诵习余业。
若下，四、简利根不局。
生知出论语。
然彼世典，则曰生知；佛教所明，皆由宿习。
末劫障重，罕见其人，止可准前随力修学。
审谛观量，无容自昧。
①纲要，笔削记二云：网上大绳云纲，能持一网，故云要也。
若此释，则纲即要也。
②无罢散，简正：即助道业，得无退修，心不驰散，曰得无罢散。
案：罢散犹退散。
③以俗方道，钞批云：立谓：俗中要览，虽非僧行之法，以见俗士仁义礼智信，僧须准之。
④无在，行宗：在，犹定也。
⑤要览，会正：要览，晋郗超撰，一卷十篇。
吕竦又撰，五卷。
此指郗本。
济览：钞下二之三云郗嘉宾要览，与此同书欤。
⑥知之，现本作学之。
三千云①：沙门业者：诵经、坐禅、劝化众事。
若不行者，徒生徒死，或有受苦之困。
十诵②，将来恐怖者，说法无慈愍心，受持不通利，乐世法故，庄严章句等。
三中。
三千中，明三事是出家业，义兼持戒，不出三学、自他两利。
徒生死者，空无所得故。
或受苦者，彼谓袈裟离身，腹破食出，不尔则堕狱等。
十诵恐怖，且列三种，正用第二，即五怖畏文，如标宗具引。
①三千云，案：非三千文，正出母论二。
②十诵，五三，取要，五怖畏中第三怖畏。
济览云：不通利，即第一怖畏。
善见云：若师犹在，应听律藏及广义疏。
年别应受，非一过也。
讽诵通利，是名律师，恭敬于律。
佛藏：五夏以前，依人受学律藏；五夏以后具知，应学无我、人法。
善见：云何学律？
谓读诵解义也。
次科。
善见，制其废忘。
师犹在者，即得戒和尚，可从学故；设复师亡，当从依止。
年别受者，持犯微细，处断从文，故须常学，不可暂废。
吾祖圣师，犹听广律满二十遍，自余庸昧，未可自矜。
过，犹遍也。
佛藏经明其兼济。
无我人法，即经论所诠。
我人即烦恼。
无即空慧。
善见，示其学方。
多云：凡显德有二。
一、为名利。
二、为佛法、众生，随时自在无所障碍。
十诵律云：除疑①故得现通圣也。
三中。
谓现通表异，显己行业，恐成大妄，佛制不为。
律、论正文，有缘时许。
多论，彼问：沓婆罗汉为僧知事，何故常放光明，自显功德？
钞引答文二意：初是不善，非教所开，如提婆现通，惑于阇王之类；二、是开缘，即沓婆之事。
为佛法者，显其尊胜，使流通故。
为众生者，息彼嫌疑，令欣慕故。
①除疑，资行云：如阿那律尊者宿淫女家，时俗嫌疑，即登空现十八变，时俗知为圣者，息谤也。
五、出家要业。
道俗二众，福智别修。
理须识其分齐，别知其通局①。
非谓福智两异、道俗别行。
但由俗网繁多，静业难继，道门闲豫，得专胜行，故分二途。
必准两通，不无双遂。
今且两言。
五中，初科。
前明别修。
识分齐者，福智各局故。
知通局者，事容相兼故。
非下，次显通修。
今下，标示后科。
①通局，简正：道修智分，俗修福分，是局。
若二兼修，即通。
出家之人，以身戒心慧①为本；不得造经像寺舍等业，错乱次第。
故唯得指授法则，劝化俗人。
是以僧有法②能造，俗有事能作，终日相由，而执据恒别。
若乖法杂乱、失于圣制者，名灭佛法；各住自分，互相资成，是住持之士。
正示中，初科。
初叙僧本务。
故下，示兼资。
若下，明得失。
①身戒心慧，标宗记云：戒属身口，慧是心观。
或可心即是定，备举三学。
②僧有法，简正：僧有法能造者，即僧指示他也。
俗有事能作者，金、木、石等也。
终日相由者，僧由俗资，俗假僧法也。
执据恒别，福慧别也。
俗人以金石、土木、牙角、布帛而作佛像；道人修五分法身，学三佛行，名为造像。
俗以纸素竹帛，笔墨抄写，以为经卷；道以闻思修慧，为造法也。
俗以草木墙宇，而用造寺；道以菩提涅槃智慧宫殿，万行所住大乘之宅为寺。
二中。
次列三宝，道俗相对，别相可见。
三佛，法、报、应三身佛也。
闻、思、修，名为三慧，次第相由。
僧宝且约住处以分，亦可俗以剃发染衣为僧，道以谛理和合为僧。
菩提等宫殿大乘宅为所住，万行为能住。
①有云，简正、会正并云：三佛行者，过、现、未也。
批云：学三佛行者，立云：三世佛也。
湛堂云：报身、应身、法身佛；以由持三聚戒，当来感此三身，故云学三佛行也。
虽形事相交，而道意悬隔，不可乱业而相干杂。
能护之者，则知要矣。
兼而行之，尽美尽善；力之不逮，各从本业。
三中。
初结叹别修。
形事，谓事有形相也。
兼下，总示通别。
上来古德所遗。
今引文证。
引证中，初科。
古德，不知何人，疑是裕师寺诰。
智论云：出家多修智慧，智慧是解脱因缘。
俗人多修福德，福德是乐因缘。
僧祇①云：供养舍利，造塔寺，非我等事。
彼国王、居士，乐福之人，自当供养。
比丘事者，所谓结集三藏，勿令佛法速灭。
即初受戒约告云：当劝化作福治塔，供养众僧，应学问、诵经，勤求圣果。
始终两修，二途意别。
次科。
智论，乐因缘者，且指人天，如注所显。
出家之人修出离业，则以涅槃为乐。
次、引僧祇证上。
可解。
是知出家本为弘法。
即下，三、引受戒说相，以示双修。
①僧祇，三二，迦叶尊者阇维佛身已后，告众之词。
六、遇贼法。
四分：被贼剥，不得露身行，得罪。
当以软草若树叶覆形，应取长衣著之。
无者，若知友边僧中，觅衣著。
无者，应问有卧具不，有者当与。
不与者，自开库取褥被，擿解裁作衣，覆身出外乞衣。
得已，应还，浣染缝治，安置本处，否者结罪。
善见：行路见贼，即持衣与年少令走。
若贼逐失衣者，众中随得一人，折草树叶，付与余人，使得遮身向寺。
因失衣故，或得白衣服，五大色不割截，乃至外道衣著，不犯。
六中，初科。
四分被劫，初、取己长衣，次、借他衣，三、取僧卧具，并谓暂著，容往外求。
善见，初令持走。
若下，次明逐失。
得折草者，开坏生也。
得著白衣、外道服者，开非法罪也。
毗尼母①：令虚发弓声，使贼去。
十诵：贼来当击钟、振铃、掷石，云石下！
石下！
怖之令去。
若遂失衣，著僧衣还本处；若无人，空，随于近处有僧者付；本处还立②，应取还之。
僧祇云：若贼言：僧物何处？
比丘不得示宝处，又不得妄语，应示房舍床座等。
佛物，指塔边供具等。
若道中行有露，令少年在前③；有贼兽难，老者在中央；欲令贼起慈心者，老僧前行。
次科。
母论，假物发声，方便使去。
十诵，初明贼来，同上惊去。
若下，次明失衣，开著僧物。
僧祇，初教对问。
示房舍等，并谓不可持去者。
若下，次明道行。
①毗尼母，卷五。
②本处还立，资行：一本本字上有后字。
③在前，钞批：以露湿比丘衣，故年少前受污，使后来老宿不污。
七、大小便利法。
四分：不应久忍大小便。
若去时，捉厕草。
彼厕多人集，听在前者。
至厕外，弹指①若謦咳②，令人、非人知。
安衣置杙上，若石草上。
若风雨渍者，当著衣，手坚捉，令不触厕两边。
坚安脚，渐举衣，渐蹲。
勿令前却、近两边，使大小便涕唾入厕孔。
余如常法已，应别处洗秽，留残水，勿令有声。
以弊物拭，若手臭，用土、灰、泥、牛屎，石揩、墼揩，澡豆，一一洗之。
不得在厕边受诵经、作衣，妨余比丘。
见有粪扫，应除之。
第七，初科又三。
初、登厕法；应下，二、洗秽法；不得下，三、制余务。
初中六法：一、令即去，恐生病③故；二、须捉草，今谓厕筹；三、让前人；四、警人鬼；五、教安衣；六、正上厕。
言著衣者，准似下衣，彼约露处，不容脱置，此多覆处，应须脱之。
余如常者，指教诫仪。
洗秽中。
留残水者，拟他用故。
一一洗者，随用一物，取净为期。
准鼻奈耶律，以七土④洗之，说名为净。
①弹指，杂譬喻云：有比丘入厕不弹指，灒污鬼面，鬼怒随逐比丘，常伺其短。
②謦咳，琳师音义云：上轻郢切，下开爱切；喉中气通也。
③生病，长含中有九病，其第六曰小便病。
谓人必得净水资润色身，入腹之后，须便利以时；若强忍过，当即能生一切病也。
④七土，资行云：七度以土洗，非谓七种土也。
五分：小便器入房中，密塞口；房外①，应满盛水。
不得裸身上厕。
三千威仪：不洗大小便处，不得坐僧坐具。
上座、三宝，若礼无福。
应脱袈裟、僧祇支大小便。
次科。
五分，三事。
初、安便器，二、盛净水，三、制裸形。
三千中，初制须洗。
应下，次制脱衣。
①房外，彼云：内小便器，著房中臭处。
佛言：不应著房中。
诸比丘既著房外，恶虫入中。
佛言：若须内房中，应密塞口；若著房外，与水满中。
八、慈济畜生法。
四分：慈心解他被系狗子，出他被溺豚子，解兰若处贼系牛，并不犯。
僧祇：有神力，夺贼物人，放诸禽畜，皆云慈作者，不犯。
第八中，初科。
二律解放他物，皆为慈心，不为盗损。
豚子，猪之小者。
十诵：猎师逐畜入寺，从比丘索，比丘言：那得还汝？
彼去，生疑，佛言：不犯。
又被射鹿入寺，猎师言：此鹿①中箭，当更射杀，汝等避箭。
诸比丘不与避，亦不与鹿，便诃已去。
去后鹿死，佛言：应还猎师。
若悲②，坏罗网及狱，但犯吉罗。
猪被箭入寺，比丘言：何处？
又是谁猪？
无有猪主？
去后白佛，佛言：有如是因缘，当作余语，不犯。
次科有四。
初、开妄语。
那得还汝？
，意彰无故。
又下，次、开藏隐。
若下，三、开盗损。
坏网及狱，非仪故吉。
猪下，四、开余语。
①此鹿，彼云：此鹿被毒箭，必当死。
比丘言：死便死，不得与。
猎师久不得，便去。
已下大同。
②若悲，彼云：猎师作鹿弶，比丘快心坏，偷兰；怜愍心坏，吉罗。
捕鸟师张罗网，作笼鸟车，亦尔。
九、避恶畜生法。
五百问：行路寄鬼神屋宿，不得有触扰意。
生者，犯堕。
九中，初文。
触扰意，谓欲扰动鬼神也。
四分：若蛇入屋，若以筒盛，若绳系，应解已弃之。
若患鼠入舍，应惊出，若作槛出之。
若患蝎①、蜈蚣、蚰蜒入屋者，以弊物，以泥团，以扫帚盛裹弃之。
应解放，勿令死。
有咒蛇法②，文广不出。
若窗嚮③患蝙蝠、鷰④雀入，织作笼疏，若安棂子。
不得在多人住处拾虱。
听以器，若毳，若绵弊物，拾著中。
若走出，筒盛盖塞，系床脚里。
然律不明养法，准上蛇鼠，并令出之，不令内死。
准须将养，不尔杀生。
若众乌鸣乱者，应作声惊，若弹弓，若打木，令去。
次科。
槛，柙也。
咒蛇法，以法咒之，令不伤人。
五分云：我慈诸龙王，天上及人间。
以我此慈心，得灭诸患毒。
我以智慧聚，用心杀此毒。
味味无味毒，破灭入地去。
窗向，谓隔眼透明处。
笼疏，即竹织网也。
棂子，指归云：窗牖中，编木为之。
拾虱中，律文但明拾法，故准蛇鼠，将护彼命。
世人愚教，多以火焙⑤汤浸，爪掐令死。
素无慈愍，纵行杀害。
心同罗刹，行等屠儿。
物命虽微，死苦无别。
请披圣训，深须诫之。
①蝎，或作蠍，阴夜毒人虫也。
本草纲要第四十。
②咒蛇法，彼云：比丘若慈心于彼八龙王蛇者，不为螫杀；若此比丘慈心于一切众生者，亦不为彼蛇所螫杀。
佛听作自护念咒：毗楼勒叉慈，伽宁慈，瞿昙寘慈，施婆弥多罗慈，多奢伊罗婆尼慈，伽毗罗湿罗慈，提头赖吒慈，
慈念诸龙王、犍达婆、罗刹婆，今我作慈心，除灭诸毒恶，从是得平复，断毒灭毒除毒，南无婆伽婆。
五分更有难陀、跋难陀。
③嚮，与向同，北出牖也。
④鷰，燕字。
⑤焙，火干也。
浸，涵也。
十、杂明治病法。
善见：作医师，得吉罗。
为出家五众合药者得。
若和尚父母①在寺疾病，弟子亦得为合药。
又父母贫贱，在寺内供养。
净人、兄弟、姊妹、叔伯及叔伯母、姨、舅，并得为合药。
无者，自有，亦得借用。
不还者，勿责。
如是乃至七世。
五百问：若道人慈心作医治，得，不得取物自入。
前人强与，为福应取。
若病，不得服气唾肿，同外道故。
十中，初科为二：初制，次开。
五众亲里得合药者，不为利故。
无者，谓亲里贫乏也。
五百问，初制取物，唯开强与。
今时医者，本为求财。
既非道业，正乖圣教。
怀慈济物，未见其人。
然古之高僧，亦有兼济，故僧传明晋有法开②，善通方脉。
或问：法师高明刚简，何以医术经怀？
对曰：明六度，以除四魔之疾；调九候③，以疗风寒之病。
自利利他，不亦可乎？
是知心存利物，无往不可；苟为世财，准律禁断。
若病下，次断邪术。
唾肿，即今方捉噀水，以收肿毒故。
①和尚父母，资行云：和尚即父母，非谓和尚与父母。
②法开，梁传四。
③九候，素问云：从而察之，三部九候；卒然逢之，早遏其路。
回春云：每部中各有浮、中、沉三候，候候三而三之，为九候也。
济览云：谓寸、关、尺也。
有云：一年有四时，九十日为一时；时时有二节，四十五日为一节；节节有九候，五日为一候。
凡一年有四时、八节、七十二候，各初九候，殊发病，故云。
四分：得学咒。
腹中虫病，若治宿食不消，若学咒毒等，为自护，不为活命。
患吐，用头发烧末，以水和漉服。
患热，以栴檀涂，沉水亦佳。
患毒，服腐烂药①。
已落地者，以水和漉受服；未堕地者，以器盛之，水和漉服，不须受。
田中泥，亦须水和受服。
五分：青木香②著衣中，辟虫。
诵咒时，不啖盐，不眠床，佛听，神咒法尔。
僧祇：生痈③疖，用小麦研涂之。
十诵：不净脂盐得服。
四分：不净酥用灌鼻。
次科。
四分，初教学咒。
患吐下，次教用药。
头发微温，故可止吐。
患热者，智论云：寒时杂以沉水，热时杂以栴檀，以涂其身。
腐烂药，未堕，不须受者，谓曾加受，无尘土落中故。
五分青木香，疗肿毒，消恶气。
诵咒不啖盐等，似同邪术，缘故听之。
僧祇小麦须炒④令焦黑，碾⑤碎，新汲水调。
十诵不净，谓宿、触等但开病者。
四分，外用，健病皆得。
①腐烂药，业疏云：腐烂药者，世所同弃，而实可收，即大小便也。
②青木香，准时珍本草，马兜铃根也，宗奭云：蔓生，附木而上，叶落时，其实尚垂，状如马项之铃，故得名也。
弘景云：大秦国人以疗毒肿、消毒气有验，今惟制柱虫丸用之。
纲目一四·一八。
③痈，合作㿈，或作癕。
④炒，与煼同，火干也。
⑤碾，音年，磨也。
四分律行事钞资持记卷第四十四分律行事钞资持记卷第四十一宋余杭沙门元照撰记沙弥别行篇第二十八此翻为息慈，谓息世染之情，以慈济群生也。
又云：初入佛法，多存俗情，故须息恶行慈也。
释沙弥篇沙弥，如注两释。
分字解义，无非自他二利、止作两行。
但初通约出家本志，后据创反俗情，以在俗作恶无慈故也。
寄归传云：受十戒已，名室罗①末尼罗，译为②求寂。
求，即无漏智；寂，即无生理。
准知沙弥，梵音讹略。
别行者，行字通平去二音，若作平呼，谓此三篇，在前由途相摄之外；若作去呼，即此三篇，与前大僧本部不同。
别行别行，两释并通。
①室罗，钞批：唐三藏云：沙弥者，梵室罗摩拏路迦，翻为勤策男，谓苾刍勤人所策，故曰也。
室罗摩拏理迦，翻为勤策女。
名义集同此。
②译为，传文为子注，接云：言欲求趣涅槃圆寂之处。
旧云沙弥者，言略而音讹，翻作息慈，意准而无据也。
沙弥建位，出俗之始。
创染玄籍①，标心处远。
自可行教，正用承修。
滥迹相济，世涉多有。
叙意中，初科。
上二句示位。
此中须分形、法二同：若但剃发，名形同沙弥；若受十戒，名法同沙弥。
次二句明本志。
上句言其始，下句示其终。
玄籍，通目佛教；处远，直指佛果。
复次二句，示律可依。
后二句，斥世无训。
①玄籍，钞批云：圣教能诠玄理，故曰玄籍也。
然信为道原功德之母，智是出世解脱之因。
夫出家者，必先此二。
如未晓此，徒自剃著；内心无道，外仪无法；纵放愚情，还同秽俗。
所以入法，至于皓首，触事面墙者：良由自无奉信，圣智无因而生；但务养身，宁知出要胜业？
次科。
初叙二法之要。
道由信立，故为道原；德自信生，故云德母。
治业，由智之力；破惑，在智之照：故为解脱因也。
非信，道德无以发；非智，业惑无以除。
出家之人，为道求脱，故云必先此二也。
如下，叙不明之失，初明形心混俗。
所下，次显愚法所以。
皓首，即白头也；面墙，无所见也。
论语①云：人而不为周南、召南，其犹正墙面而立也。
二南统目于诗。
无信则智不发，无智则不慕道。
饱食暖衣，悠悠卒世，故云但务养身等也。
①论语，出阳货篇。
朱注云：为，犹学也。
周南、召南，诗首篇名，所言皆修身齐家之事。
正墙面而立，言即至近之地，而一物无所见，一步不可行。
故先明出俗本意，后依意①随解。
初中七门：一、明出家元缘；二、劝出有益；三、障出有损；四、行凡罪行；五、行凡福行；六、明行圣道行；七、大小乘相决同异。
出家意中，标列七科。
前三明功，次三明行，后一决疑。
①依意，依下科文，合作依位，疑是写误。
初中。
华严云：若有不识出家法，乐著生死不求脱，是故菩萨舍国财，为之出家求寂静。
五欲所缚不离家，欲令众生解脱故，示现不乐处五欲，是故出家求解脱。
以此文证，故知出家，功由菩萨。
郁伽长者经、涅槃经等，并有出家之法。
随释中，初科。
华严二偈，明如来为众生故，方便示现出家修道。
初一偈，开示令知；次一偈，引导令出。
如来若不出家，当绍金轮王位，故云舍国财也。
寂静，即涅槃理也。
以下，结示。
菩萨，即释迦本师，此明出家，从因彰号。
下指二经，具云郁伽罗①越问菩萨行经，彼云佛告郁伽：出家菩萨，常念精进、智慧，无所著也；如火在头，忧救然炽等，余广如彼。
涅槃云：在家逼迫，犹如牢狱；一切烦恼，因之而生；出家闲旷，犹如虚空；一切善法，因之增长。
大小乘教，多说出家之法，此不烦引，故云等也。
净住子说出家有十八法，难行能行：父母是孝恋难遣，而能辞亲；妻子是恩染难夺，而能割爱；势位是物情所竞，而能弃荣；饥苦是人所难忍，而能节食；滋味是人所贪嗜，而甘啖蔬涩②；翘勤是人所厌倦，而能精苦；七珍是人所吝惜，而能舍离；钱帛是人所畜聚，而能弃散；奴僮是人所资侍，而自给不使；五色是人所欣睹，而弃之不顾；八音③人所竞闻，而绝之不听；饰玩细滑，人所保著，而能精粗无碍；安身养体，人所共同，而能忘形舍命；眠卧是人所不免，而昼夜不寝；恣口朋游，人所恒习，而处静自检；白衣饮馔，不知绝极，而近口如毒；白衣日夜无所不甘，而己限以晷刻虚腹；白衣则华屋嫓偶，而己以冢间离著。
①郁伽罗，全一卷，二八纸，西晋竺法护译，今文出一七止足品。
菩萨下接云：当作是念：我何以故出家下须发？
当更念言：我因欲具足佛法故，出家下须发。
已下如引。
②涩，说文：涩，不滑也。
素问：多食咸，则脉凝涩而变色。
③八音，济缘：金、石、丝、竹、匏、土、革、木。
二、明劝出有益者。
华手经：菩萨有四法，转身当作善来比丘，莲花化生，现增寿命。
一、自乐出家，亦劝助他人，令其出家；二、求于佛法，无有懈倦，亦劝他人；三、自行和忍，亦劝他人；四、习行方便，深发大愿。
出家①功德经云：若放男女奴婢人民出家，功德无量。
譬四天下，满中罗汉，百岁供养，不如有人，为涅槃故，一日一夜出家受戒，功德无边。
又如起七宝塔，至三十三天，不如出家功德。
次门，能劝中。
华手经，明获报。
初总示胜报。
转身即当报，现增即现报。
善来者，道成初果，蒙佛亲度，金言一召，须发自落，袈裟在身。
莲花化生，不受胞胎故。
一下，别列四法：一、解脱，二、精进，三、忍辱，四、饶益。
一一皆具自行化他，此中正用第一，余三相因而引。
功德经中，初、正明。
二、喻显。
有二：为道出家，无漏功德；供圣起塔，皆有为福，故所不及。
一日一夜，举少况多。
彼经，阿难问佛：若有人放人出家，若自出家，得几所福？
若人毁破他人出家，受何罪报？
佛告阿难：若满百岁中问我，我以无尽智慧，除饮食时，满百岁中，为汝说此人功德，犹不能尽。
若人毁破出家因缘者，是人于三恶道中，常受生盲②；若为人时，在母腹中，受胎便盲。
汝于百岁常问是义，我于百岁，以无尽智，说是罪报，亦不可尽。
①出家，一卷，五纸半，秦，失译。
又如已下，检彼无文，彼说罗汉灭后，起塔供养之校量。
②生盲，观经义疏云：胎中失目，谓之生盲。
智论云：出家人虽破戒，破戒堕罪，罪毕得解脱；如莲华色尼本生经说。
如佛度醉婆罗门。
以无量世来，无出家心；因醉发心，后当得道。
因说出家偈。
本缘经云：一日一夜出家故，二十劫不堕三恶。
祇律①：一日一夜出家修梵行，离六百六千六十岁三涂苦。
次科。
智论二缘，初尼缘者。
彼云：如优钵罗华比丘尼本生经说。
佛在世时，此尼得罗汉果，化诸妇女出家，彼言：我等持戒为难，恐破戒堕狱。
尼云：堕者纵堕，久有出期。
我念昔时，曾为戏女，因著袈裟，至迦叶佛时，乃得出家；由破戒故堕狱，今值释迦，却得出家解脱。
次引婆罗门缘。
彼云：佛在祇园，彼因醉故，来至佛所求度，佛敕阿难度之。
彼既醉醒，乃却归家。
比丘问佛，佛答如钞。
出家偈曰：孔雀虽有色严身，不如鸿鹄能远飞；白衣虽有富贵力，不如出家功德胜。
后引经律，以少时善根，障多生恶报；年劫多少，随缘赴机，不必一定。
①祇律，二九·二四：离车童子，出家七日命过，亲里来见，甚大悲恼。
佛为说偈言：若人百千岁，供养百罗汉，不如一夜中，出家修梵行。
缘此之福祚，得离于六百，六千六十岁，三途之苦恼。
三、障出有损。
出家功德云：若为出家者作留碍抑制，此人断佛种，诸恶集身，犹如大海。
现得癞病，死入黑暗地狱，无有出期。
第三中。
出既有功，障则损大。
经中留碍，如亲里不听。
抑制，如王臣禁断。
恶集如海者，示业重也。
癞病即现报。
入狱即生、后二报。
余如上引。
四、明既出家已，行凡罪行。
大宝积经云：出家有二种缚①：一、见缚；二、利养缚。
有二痈疮：一者，求见他过；二者，自覆己罪。
经中又言：有二毒箭，双射其心：一、邪命为利，二、乐好衣钵。
涅槃云：我涅槃后，浊恶世时，多有为饥饿故，发心出家，名为秃人。
见有持戒、威仪具足、清净比丘护持正法，驱逐令出，若杀若害。
四中，初科。
宝积经，二缚，喻不自在；二痈，喻不清净；二箭，喻有所损。
此三并喻自心，智者幸宜自照，慎勿自谩，谓是他也。
见，谓执见，义兼于名，此利根也；利养，即财物，更兼欲色，此钝根也。
业疏云：钝贪财色，利著名见，四科收之，鲜无不尽。
涅槃，为饥饿者，以出家人，衣食易得故。
见有持戒，驱逐杀害者，自无戒德，恐相形比，失于利养，生嫉忌故。
①二种缚，业疏：如大宝积经出家二缚，谓诸见、利养。
若论罪行，且列五种，所谓：贪欲、瞋恚、爱亲、求利、悭嫉等五。
并如别钞，随事引文。
次科。
罪相繁多，约心总摄，且列五种，故云等也。
爱亲、求利属贪，嫉即属瞋，悭即是痴，还即三毒，为恶业本。
下指别钞，未详何文，今见业疏。
①不必将此，资行：此暗破会正，彼云：若论下，结束：贪欲，收上利养；瞋，收上见过；爱亲，收上邪命，以不亲强亲故；求利，收乐好衣钵；悭嫉，收上见有持戒，驱逐令出等。
五、明出家行凡福行。
谓有比丘，出家已后，但知持戒，不志尚道；以戒为上，余悉不为，用为①非道；内多瞋怒，自污净心，情无胜进。
此戒取见、见取烦恼，欲界下业，非上界行。
若修世禅，是上界业，终退②生死，未有出期。
乃至多闻、布施、讲经、诵习，并是欲有，未成无漏。
五中。
初科，即修世间三学。
初至界行，是持戒。
戒取见，见即执见，以专持戒，名戒取；又以戒为上胜，名见取；此即五利使中二使，故云烦恼。
欲界下业，即是人道；纵得生天，止在六欲。
若下，明修定，即四禅、四空定。
多闻、讲诵，即习慧。
准知修道，事行难分，自非达人，何由可识？
①用为，济缘：余为非道者，是此非彼也。
内多瞋者，怒他不从己欲也。
②终退，业疏：若依世禅，缘色缘心，虽经上界，终还生死，未有出期。
智论云：世间法者：孝顺父母、供养沙门、布施、持戒、四禅、四无色定、念佛①法僧、九想等是。
成论②云：于持戒、多闻、禅定等，少利事中，自以为足；以贪著此少利事故，忘失大利。
智者不应贪著小利，忘失大利。
次科。
智论所列，对上可见。
总名世间法者，即人天善。
然世出世，据心不同，至论事行，亦无有别。
成论，世乐为少利，出世圣道为大利，心别事同，义亦如上。
①念佛，济缘：念佛法僧，即六念。
九想即不净观：初、作胀想；二、青瘀想；三、坏想；四、血涂漫想；五、脓烂想；六、啖想；七、散想；八、骨想；九、烧想。
②成论，济缘：愚者见之，便谓持戒、多闻，皆不足为。
然不知徒行无诣，故为世福；若真求脱，无非圣道。
但心有通塞，事岂替废耶？
六、明出家行圣道行。
但出圣道，无始未曾，皆由著世，惯习难舍。
今既拔俗，必行圣业。
经中乃多，要分三位①。
六中，初科。
初叙难行。
今下，示须行。
经下，总标。
无始未曾者，显圣行难成也。
著世、惯习者，示难成所以也。
经中，通指三藏。
①三位，忏篇二八·七记云：理本是一，何有三者？
若权实往分，前二是权，后一是实；若大小相对，前一是小，后二属大。
若约开权会小，终归一理。
若对三宗：性空局小，唯识局大，相空通小大，如是分之。
一者，小乘人行，观事生灭，知无我、人、善、恶等性。
二、小菩萨①行，观事生灭，知无我、人、善、恶等相。
三、大菩萨②行，观事是心，意言分别③。
故摄论云：从愿乐位，至究竟位，名观中。
缘意言分别为境。
列示中。
三观并云观事者。
事即是境，心依境起，随境立观，谓色心、阴入界、有情无情、善恶无记等。
若论智解，须达诸法。
若于时中，观心为要；随心所起，起即是事。
若善若恶，三理照之，乃知颠倒；但有妄计，本无所有；随心动用，一切皆空。
或推相见性，谓之性空；即相知幻，谓之相空；达相是心，谓之唯识。
犹如梦事，或推梦想从何生灭；或知睡梦当相不实；或知唯心所变，无别梦事。
喻上三观，略知浅深。
然行位有三，观境唯一，所谓事也。
见理有二：前二性、相虽殊，皆以空为理也；后一以心为理。
前二为权，后一是实。
然出家超世，通学三乘。
今依业疏，准开会意，专指佛乘为出家本矣。
性空中。
初句标位，次句示行。
观即能观智，事即所观境。
下二句见理，以我、人、善恶，性本自无，缘会故生，缘散即灭，生灭灭处，名为空理，即是二乘所至之极。
次、小菩萨中。
位、行、理三，同上分之。
三、大菩萨中。
初句标位，次句明理。
观法唯心，即事显理故。
下句示行，以一切诸法，本唯一识，一识之外，更无别法。
无始妄动，横计心境，有彼有此，内外差别。
穷此差别，皆是意思妄起取著，由取著故妄构名言。
是故智者欲观唯识，必以意言为所观境，由此意言皆一识故，是则不离思议，了非思议，即于差别，达无差别。
故下，引证。
愿乐即④十信，究竟即妙觉。
略中间三贤、十圣、等觉，故云至也，如忏篇具引。
名观中句绝，唯识离断常，即是中道故。
缘意言为境者，如上说。
①小菩萨，搜玄：即资粮、加行两位人也。
简正：大乘五位中，是加行位也。
会正：地前小菩萨，修相空观也。
钞批：依璎珞经，地前三十心为小菩萨也。
此等今记所破也。
即忏篇二八·八记云：小菩萨者，虽发大心，未穷心本，故设此观，空诸尘境，如诸般若所被初心。
又云：有人将前小菩萨对加行，不知观行不同。
正源记同今记。
②大菩萨，忏篇记：大菩萨者，初地已后也。
又梁摄论：初地见位，证唯识理，成大菩萨圣者。
钞批：初地已上菩萨，观一切情非情事，皆是唯一识。
简正：是大菩萨等者，从初地至十地，总名大菩萨。
是等文且约修真唯识云耳。
今师意通凡位，即正源记云：若约经宗，登地名大，此唯上圣，恐不摄初心。
疏主立观，正为摄凡，即此凡夫，顿发大心，圆修唯识，志求佛果，即名此人为大菩萨。
即说此行，为佛果证，行大非位大也。
通真记：初心凡夫，便修此观，即名此人为大菩萨，即说此行为佛果证行。
归敬云：发心毕竟，初后心齐，唯识四位，凡圣通学。
今则在凡不学，何有克圣之期？
故须发足并观。
了然云：今家所谓大菩萨者，盖指乎修唯识者，对前相空属小，故称大。
③意言分别，济览：谓观一切法，皆由心思言议分别前事。
④愿乐即，济缘：愿乐通收加行、三贤也，究竟别指最后妙觉。
今且约初、后举之耳。
忏篇记具引论四位：初、信乐位，即收地前四十心，资粮、加行；二、见位，初地见道也；三、修位，二地至七地；四、究竟位，八地至佛地。
离此无别余法。
上二别行，如余所明。
若入道方便、除疑、舍障，要拔①诸行，常志行者，如别行门二十卷中，具广分别。
三中。
初句显要。
上之三观，大小二乘，教理行果，一切整足。
法门虽多，亦不出此，故云无别余法也。
上下，指略，上二句指正行。
言上二者，上三观，前二小②乘，后一大乘，即大小两别，故云别行。
如余明者，若指当钞，即是忏篇。
若指别文，即如业疏。
若下，次指余行。
方便，即修之轨度。
除疑，谓破执辨魔。
舍障，谓对破三障。
要下二句，括上三事③。
别行门，即道整禅师凡圣行法。
上之三科④，总论十界之因，故并名行。
凡罪即三途行，凡福即修罗⑤、人、天行，圣道即三乘佛果行。
历示心行，令识因果，舍罪修福，革凡成圣，厌小慕大，趣一佛乘。
是故业疏专指大乘为出家学本，即戒本云若有自为身，欲求于佛道是也。
①要拔，会正：要妙拔济之行，常欲在心奉行者。
广如凡圣行集二卷。
②前二小，问：忏篇记释小菩萨云如诸般若所被初心，全是大乘也。
又云前一是小，后二属大，何违耶？
答：下大小乘相决同异中，记云：由小菩萨涉大小。
小据观智，大约志求，小大虽异，并菩萨乘故，且一往通收大中。
此一位本由通大小，随收无失而已。
③上三事，资行凡罪、凡福、圣道三也。
今谓方便、除疑、舍障三也。
以业疏云：离行无别余法，至时广引行法二十卷中，除疑、舍障、入道方便，随机有取故。
④上之三科，即罪、福、圣也，是记可自知。
⑤修罗，报胜故合人、天，或在恶趣同类故。
七、明大小乘相决同异。
七中，相决同异。
同，谓进修方便，唯是三学，无别途故；异，乃心志广狭，故分二乘，用与别故。
三乘道行①，如上已明。
今通决正，不出三学，一切圣人，无不行此。
总示中。
上二句蹑前；今下，正示。
①三乘道行，简正：谓声闻、缘觉、菩萨，即是三乘人也；性、相、心即是三乘道。
若约钞论，合小而离大。
小中合缘觉也，大中即离，开大小菩萨。
如是之义，如上已明，今通三乘，以意正其所修也。
不出三学者，谓大小乘各有三学。
若据二乘，戒缘身口①，犯则问心。
执则障道，是世善法。
违则障道，不免三涂。
小乘戒中。
缘身口者，谓制法也。
犯问心者，推业本也，此据四分空宗为言。
执下二句，明持失也。
或专慕人天，则滞于凡福；或计为至道，则堕于利使。
违下二句，明犯报也。
①戒缘身口，济缘：戒缘身口，此句通该空有两宗。
缘，由也。
犯则问心，此句局在四分空宗。
定约名色①，缘修生灭为理；二乘同观，亦无谛、缘之别。
故佛性论云：二乘之人，约虚妄观无常等相，以为真如。
慧取观照，与定义别体同。
次科。
前明定学，又二。
初二句示所修，即前性空也。
名色，即所观境，一蕴是色，四蕴是心，心道冥昧，止可名通，故总云名。
缘修，即能观心；生灭，即所见理。
以色、心二法念念生灭，生灭故无常，无常故无性，无性故空寂，空寂即灭谛涅槃真如之理。
涅槃偈云诸行无常，是生灭法；生灭灭已，寂灭为乐是也。
声闻缘觉，乘法虽异，见理是同，故云二乘同观等。
声闻四谛，与缘觉十二因缘，止是教门开合之异，以理融教，故云无别。
当知苦集与十二缘生，并世间因果也；道灭与十二缘灭，皆出世因果也。
故下，引证。
佛性论，即大乘论，有四卷。
彼明小乘所证，非真见佛性故也。
虚妄即名色，无常即生灭，真如即空理。
即法华云是人于何而得解脱？
但离虚妄，名为解脱，其实未得一切解脱是也。
次慧学中。
定是澄寂，慧取照用，动息不同，故云义别；同一心体，故云体同。
水澄②物现，镜净像生，定慧一异，喻之可解。
①名色，济缘：智论云：一切诸法中，但有名与色，若欲如实观，但当观名色。
准此，并通大小观境，今文且就小教为言。
②水澄，智者大师说：既得禅定，心无所依，泯然凝寂，一心在定。
犹如明镜不动，净水无波，湛然而照，万法像现也。
若据大乘，戒分三品。
律仪一戒不异声闻，非无二三有异，护心之戒更过恒式。
大乘中。
三品即三聚①：一、摄律仪；二、摄善法；三、摄众生。
初则断恶，二即修善，三即度生。
准智论中，二乘但有断恶一聚，虽有作持，还归离过；不修方便教化众生，故无摄善；自调自度，故无摄生。
是以今文，但举律仪，比校同异。
言不异者，准业疏圆宗，谓同三聚。
彼云：戒分三品，约义收缘，不异诸律。
如杀一戒，具兼三位：息诸杀缘，即摄律仪；常行慧命，即摄善法；护前生命，即饶益有情。
此一既尔，余戒例然。
若论遮戒，如酒宝等：离畜饮过，即摄律仪；常行对治，即摄善法；息世讥嫌，即摄众生。
若取大小戒本以分，则小教四夷，大乘十重，四夷大同，余六并异。
以至畜宝、然身等，异相极众，且云二三，意显同多异少故也。
护心戒者，防瞥尔也，如下不起贪瞋等，如梵网制不悭、不瞋等，又涅槃隔壁闻镮钏声，分别男女，心染净戒之类。
①三品即三聚，先依善戒、璎珞等，以竖三聚，校合同异，律仪一聚，全同声闻，余二不同。
次言不异。
准业疏，以圆宗横三聚校合，亦同具三聚，谓太贤、义寂等解梵网等戒，一一皆具三聚。
今圆宗解，律仪戒亦一一具三聚，然却校竖三聚，但归律仪一聚，故文云：律仪一戒，不异声闻。
于中或有开遮，与菩萨不同，故云：非无二三有异。
智论，问云：菩萨住于实相，不得一法，得破戒不？
答曰：以住于实相故，尚不作福，何况作罪？
虽种种因缘，不破戒。
广示中，智论。
问中。
住实相者，心冥妙理，空无所有，故不得一法。
既无所得，则无善恶；既无善恶，则无持破；既无持破，则无有戒；既无有戒，则应任意施为，不须守戒。
世多邪见，故问决之。
答中。
以福况罪。
不作福者，不取福相，故云不作。
种种因缘，谓方便化导，随所动用，皆离过故。
又问：地持①云：宁起身见，不恶取空。
佛藏②：宁起断灭见，不起我想。
二言何违？
答：地持为存世法，则有善业。
恶取空者，交坏世人善心，无益自他。
佛藏劝断灭见，虽现非善利，后因保著心少，便得解脱。
各有所明。
释疑中，初文。
地持论、佛藏经，断、常二见取舍不同，故须通会，则明菩萨随机立教，言乖趣合。
总括邪见，不出有、无，执有名常，著空名断。
身见、我想，并常见也；恶取空者，谓拨弃因果，即断见也。
答中，初释地持。
交，犹能也。
次释佛藏。
末后一句，通结二文。
①地持，二·六，恶断许常；佛藏，恶常许断。
②佛藏，三·七云：我见、人见、众生见者，多堕邪见。
断灭见者，多疾得道。
何以故？
是易舍故。
问：菩萨①宁起贪心，不一念起瞋，由瞋违生故。
若尔，得起贪不？
智论云：如色界天，犹断五盖十②不善，得生彼。
梵世天，无始来不断欲恶者，尚不得生。
况出圣道，远离欲恶，本所不得。
今若有欲，何可得耶？
次科。
以菩萨修慈，杀业居首，瞋制重夷。
华严云一念瞋心起，百万障门开，又云一念起瞋，殃坠无间。
则知菩萨，偏制瞋心，而不制贪，故申此问。
智下，引释。
举凡况圣。
色界，四禅天。
五盖十恶，俱除贪故。
圣道远欲恶者，体清净故。
本不得者，无始未经故。
①问菩萨，古迹云：庄严第六云：由利群生意，起贪不得罪；瞋则与彼违，恒欲损他故。
②五盖十，问：欲天依十善生，色无色依定业，何云断十不善耶？
答：三界总报，俱依十善，但上二界，更所助四禅四定得生也。
若无定力助缘，则生欲天。
故知定但助业也。
故水钞云：总报，四禅、四无色等依十善。
况四禅八定以戒为因。
戒，七善业道；断五盖中，具意三业道。
摄论①云：菩萨得无分别智，一切尘不显现②。
由有胜智方便，具行杀生等十恶；由前有利益故，自无染浊过失。
纵有利益，有过失不应行。
准此，初地已上，方得用此③得无分别智，故地前不合。
摄论中。
无分别智者，以住唯识，无外尘故。
以诸外尘皆唯识故，故云尘不显现。
彼论云：无分别智自性，应知离五种相：一、离非思惟故；二、离非觉观地故；三、离灭想受定寂静故；四、离色自性故；五、于真实义，离异分别故。
胜智，即无分别；方便，谓诱化众生。
前有利益即利他；自无染浊即自利。
必具二利，方乃行之，故云纵有等。
准下，判位。
初地已上者，故知十圣方许行之。
地前三贤，犹制不合，况余凡愚，安可僭滥？
①摄论，本论上，梁释论一五。
由有已下，本论下，梁释论一三。
纵有已下，九字取意，非全文。
②不显现，济缘：谓观诸法如实平等，故无分别；唯一真体，外尘本无，故尘不显现。
亦名如理智。
初地已上，始得用之。
本论上·一九云：分别性相者，实无有尘，唯有识体显现为尘，是名分别性相。
无分别智翻彼分别，故曰不显。
③用此，资行云：一本此字下有得字。
涅槃：持息世讥嫌戒，与性重戒无别。
因说菩萨持戒相，罗刹乞浮囊喻，明五篇六聚护罪法。
又云若未住不动地，有因缘故，得破戒，此则八地以上，或可净心①地以上。
涅槃。
初明持相。
息世讥嫌，即目遮戒。
遮、性等持，故云无别。
因下，次以喻显。
度海人喻菩萨，罗刹喻三毒，浮囊喻具戒。
又下，判位。
初依经判。
须至八地不动者，摄论云：由一切相作意功用，不能动故。
则知圣人复须深地，由事极难，恐有倚滥，是故经家复急于论。
或下，次会论文。
净心，即初地。
无著论②云：由见法心净，离诸垢染故。
①净心，简正：一说曰，准无著论，初地为净心地；二说曰，准青龙，二地为净心地，以第二是离垢地，离破戒垢。
云云。
②无著论，无著菩萨造金刚论，即有二卷。
刊定记三云：净心地，此当初地，离分别障，亲证真如故。
若论定慧，小观相空，深观唯识。
钝见空时，不分别色；利知唯识，不分别空。
次、定慧中。
由小菩萨，涉于大小。
小据观智，大约志求，小大虽异，并菩萨乘，故且一往通收大中。
初示观别，如上所明。
钝下，次校浅深。
钝即小菩萨，在大为钝，望小则利。
不分别色，异上二乘析色故。
利即大菩萨。
不分别空，超过小菩萨故。
由观唯识，住于中道，了一切法，无非心识。
识非色空，非不色空。
尚不分别识，何况分别空？
若知唯识，则住实相，无分别故。
且分大小二乘，略知途路。
但相似道①、相似善，难知难学，多堕邪林。
理须通学，方堪正观，不以诵语而为道业，如十住婆沙及十地中说。
又经云以因多闻，得智慧故。
便入佛法，不得顿学，犹如大海。
结劝中，初科。
上二句结前。
但下，劝学。
初劝拣择，似是而非，故云相似。
邪徒之多，故如林焉。
理下，次劝摄修。
通学，即解也；正观，即行也。
不以诵语者，遮滞教也。
如下，指广。
十地，即十地经②及论。
又下，引示，旧云③涅槃经。
上二句，示渐学。
多闻智慧，义兼思修，须具三慧。
次句，遮狂简也。
后句，举喻令解。
如入大海，渐渐深故。
智论云：智度大海，唯佛穷底。
初心学者，不可躁求。
良以道不远人，理非事外，得之不离方寸，失之何啻千山？
固当优而柔④之，使自得之，然后取之左右逢其原，从心⑤所欲不逾矩。
若斯为学，可谓学矣。
自余记问，何足道乎？
①相似道，简正：相似道，谓外道郁头蓝子，得非想定空寂，谓为涅槃。
似佛教涅槃也。
相似善者，如调达五邪。
五邪之法，似佛四依之善也。
又外道鸡狗等戒，同相似善也。
②十地经，彼经二云：求多闻无厌故，如所闻正观故。
又云：离诸谄曲故，如说能行故。
盖指此文乎！
③旧云，会正：十地即通指十地经及十地论也。
又经即涅槃、华严。
④优而柔，文选四五云：优柔，优宽和柔之谓。
⑤从心，论语·为政之语，朱注曰：从，随也；矩，法度之器，所以为方者也。
随其心之所欲，而自不过法度也。
又以三事，验三道也。
凡夫但自为，二乘自为兼他①，大乘唯为于他：此三发意别故，成果亦别。
若论缘事，心乖事同。
且知大略而已。
重示中。
初简示。
三道，即凡夫及大小二圣也。
凡夫为善，力不兼人，故自为也；二乘非不化导，而非正意，故云兼他；大乘发心求道，正为度生。
然凡夫自为，则耽五欲乐；二乘自为，则脱生死苦。
二乘为他，则说法现通；大乘为他，则拔苦与乐。
发意是修因别，成果即所证别。
若下，示观行同异。
事即所观境，如上三观，并观事，故云事同。
心即能观智，性、相、唯识，浅深有别，故云心乖。
且下，显略。
以非宗故。
然大小两乘，教门难辨，更以四义明之：一者教别，权实异故；二者理别，性、相、唯识，偏圆异故；三者行别，谛、缘、度故；四者，果别，三圣道故。
又复应知，小乘唯论释迦一佛，大教则谈三世十方。
又小宗戒定之境，局据大千；大教则通该法界。
余如别叙，恐烦故也。
①自为兼他，报恩经云：二乘非不化他，但不如菩萨弘誓深广，所以他文但云自利耳。
就后段中，更分为五：一、明出家具缘；二、作法不同；三、受戒方式；四、随戒相；五、杂行教示。
初中。
僧祇①：七岁解知好恶者，应与出家。
八十、九十太老。
过七十，卧起须人，不听度；若能修习诸业，听出家。
若太老、太小，已出家，不应驱出。
比丘越悔。
央掘经，老母求佛出家，佛以偈止：汝今年衰老，出家时已过；但当深信心，以法自苏息。
净饭王求佛出家，律中，佛言：但观无常诸行，足以得道，不须出家。
第二随解，具缘，简人中，初科。
僧祇，前明老少未度应简。
七岁已上，七十已还，有智堪苦，则是教限。
言其老中过七十者，时有堪能，犹听出家，谓作沙弥也。
若下，次制已度应摄。
太老，即八、九十；太小，即未及七岁。
央掘经老母，即央掘摩罗之母。
央掘受恶人所教，令杀千人，以耳指作鬘，彼即杀千人，但少一人，乃执剑欲断母命。
佛化之出家，母亦欲出家，故以偈止之。
上二句劝止，下二句教修。
苏谓自省，息谓绝欲。
净饭缘出本律。
先标举，后引文。
观即是智，无常诸行是境。
①僧祇，二三，取意。
过七十下，彼有若减七十，不堪造事之八字。
不听度下，有若过七十，能有所作，是亦不听，满七十康健十八字。
简正：准钞，过七十，若能修习善业，亦听出家。
须跋陀罗，年百二十得出家。
会正：又西域记说，胁尊者为梵志，垂八十。
云云。
智论云：若二根、无根者，毗尼中，以无得道根故，不得出家。
失男女相，其心不定，结使多，智慧浅薄故。
大乘中，无所不容。
但以其心邪曲，难可拔济，如稠林曳曲木，故不得入佛法中。
次科。
智论，初明制教简意。
二根，即身挟二形；无根，谓无男女道。
失下，释上无得道根。
四句四事：失男女相，是报障；心不定即业障；结使，即烦恼障；四、智慧浅者，三障既重，故多愚痴。
次明化教通收，即梵网中二形、黄门、淫男淫女、八部鬼神、畜生等，但解法师语，尽得受戒。
准约制教，黄、形、非、畜，尽归重难；化教并开，故云无不容也。
但下，显示律中制简所以。
大教虽容受戒，律制不许出家。
稠林曲木，喻其难拔。
稠，即密也。
善见：欲烧寺者，听不白父母，得度出家。
五百问云：父母、王法①不听，盗度，犯重。
此谓教化示导，令弃背课役故。
如论中，得度。
违王教，吉罗。
自来者得。
又云：若贼捉比丘卖，后来投比丘，初时得，经主不得。
若主赐姓放出，经无正文②。
三中。
善见烧寺，难缘故开。
彼云：有人欲出家，比丘知父母不许，不敢与度，便云僧若不度，我当烧寺。
佛言：听度。
五百问明制犯，初，引示。
此下，决通。
初约义决犯。
如下，引文示开。
论即善见。
初明度父母、王法人。
又下，次明度贼捉人。
初时，谓未卖与人，不损彼财故。
经主损财，故不得度。
主赐姓者，令归良也，据理得度，三藏无断，故云无文。
①父母王法，案：若不盗度，但可犯吉。
钞批：盗度犯重者，立曰：谓令前人故避王课者犯重；若无此心，但度，不观避课者得。
如论得度者，私云：多论文。
②经无正文，简正：经无正文者，此是论文许，经则无文。
准出家功德经，但云若放奴婢出家功德大，不言许比丘度等，故云无正文也。
僧祇：欲新出家者，先说苦事。
谓一食、一住、一眠、少食饮、多学，问言能不？
，答可者，方得受之。
二中。
先说苦事，欲令知难，免后悔故。
文列五事：一住，住即是坐，疏云一坐加趺，周时①方起；一眠，即经②云中夜诵经，以自消息；四、节食；五、勤学。
四分，则有十种，谓能耐风、雨、寒、热、饥、渴、毒虫、恶言、一食、持戒。
①周时，谓尽一日。
②一眠，即经，住法记释云：中夜正困，故令诵经，调伏睡思，故令消息。
毗尼母云：夜二时中，应坐禅、诵经，一时中，以自消息。
是右卧法，论中许睡，又以睡为消息，与此不同。
准今一眠，合引母论证之，而引遗教三时不废文者，未详此意。
业疏云：一眠者，中夜时暂时倚卧，分星月次，寻起缘念。
四分①：不得畜二沙弥。
若畜者，须乞。
畜众具德，如度人②法中。
祇中：不得畜众多沙弥，听一，极至三人。
若大德比丘，多人与儿令度；苦劝与人，犹故不从，遣与余人，得自教诏。
有三品：从七岁至十三，名驱乌③沙弥；从十四至十九，名应法沙弥；从二十至七十，名字沙弥。
三中。
四分，初制多畜，次明乞法，三指师德。
度人法，即受戒犍度，如上卷引。
僧祇，初示得畜制限。
若下，次明劝令他度，离多眷属过。
仍自教诏，以法通济，无彼此故。
有下，分品位。
驱乌者，律因小儿出家，阿难不敢度，佛言：若能驱食上乌者，听度。
应法者，正合沙弥位也。
以五岁依师，调练纯熟，堪进具故。
名字者，本是僧位，缘未及故。
①四分，三四·二七云：跋难陀畜二沙弥，一名罽那，二名摩怯，互犯不净。
佛言不得畜二沙弥。
又有一比丘，儿来乞出家，佛言：若能教持戒、增心、增慧、学问、诵经，听畜。
②如度人，简正：谓指受戒犍度，二师德有三：一、简小取大，谓十夏已上；二、简愚取智，谓明闲律藏；三、简惰取勤，谓能勤教授。
若不具此三，即不许。
③驱乌，律三四·二七：有比丘将小沙弥乞食市肆前，见有饼饭，舒手言与我，诸长者讥嫌言：沙门释子犯梵行，生儿而将自随。
佛言：自今已去，不得度年减十二者。
尔时阿难，有檀越家死尽，唯有一小儿在，将到佛所，具说因缘。
佛问阿难：此小儿能驱乌，能持戒，能一食否？
答言能。
佛言：若能者，听度令出家。
五百问云：若出家已后，盗本家中物，犯弃。
何以故？
初出家时，一切舍，非己物。
本伏藏、本债息亦同。
四中。
犯弃，即结重夷。
则知出家，舍心须决。
伏藏、债息，皆不得取，故云亦同。
二、作法者。
欲出家者，至僧伽蓝中，立眼见耳不闻处。
作单白和僧，使大众知闻，为成问答无失。
如律中，度巧师儿说。
羯磨云：大德僧听！
是某甲从某甲求剃发。
若僧时到，僧忍听。
某甲从某甲剃发。
白如是。
律云：若僧和合者，善。
不尔者，房房语①令知。
第二，作法，初告众中。
初明安处。
见而不闻，恐听羯磨故。
作下，次明作白。
前出白意，仍引本缘，以明须作。
今多不行，法灭故也。
为问答无失者，恐人相问，众僧不知，答有差故。
巧师，谓工巧者。
律因其子来求出家，比丘与度，众僧不知。
后父母来寻，问僧，皆言不见。
后于寺中觅得，讥云：度我儿已，皆言不见。
佛言：自今已去，应先白僧。
准于作法之前，叙致告众，直陈情旨，不须广诵华绮浮词。
次出羯磨。
是某甲者，即俗士也；从某甲者，即和尚也。
若据随机羯磨，第二句牒缘云彼某甲，欲求某甲比丘剃发，第四句云与某甲剃发，言相显了，宜准彼文。
律下，三、明语告，不劳秉法。
①房房语，问：不须白欤？
答：尔。
律三四·二五云：自今已去，若欲在僧伽蓝中剃发，当白一切僧。
若不得和合，房房语令知已与剃发。
若僧和合，当作白。
济览云：此中和合者，云和集耳。
作已，应与剃发。
先请和尚，应具仪，教云：大德一心念！
我某甲请大德为和尚，愿大德为我作和尚。
我依大德故，得剃发出家，慈愍故。
三请。
其阿阇梨文亦准此。
请师中。
初请和尚。
教云者，准须旁人教示，今时所谓引请人也。
应先示云：所以请和尚者，由是出家根本所归投处。
若无此人，则承习莫由，阙于训导。
汝当竭诚事奉，克志陈词。
恐汝未能，我今教汝。
然后请之。
须三请者，示殷重故。
今有三唱慈愍故，即当三遍，传谬故也。
其下，次请阇梨，请词一同，但改名耳。
阇梨多种，故注简之。
作法词中，义须标别。
应以诸部会明，立出家仪式。
仪式中。
标云诸部会明者，本律事仪，多不具故，如下一一标之。
在于露地，香水洒之。
周匝七尺。
四角悬幡，中安一座，拟出家者。
复设二胜座，拟二师坐。
释中，节文为十二段。
次第行事，不相混也。
初中，在露地者，令众见故。
香水洒者，令洁净故。
周七尺者，使相近故。
四角悬幡，庄严生善故。
今时多在殿堂，但令严饰，随时所宜。
然多有背佛设座而坐，无知慢圣，慎勿仿之。
欲出家者，著本俗服，拜辞父母尊者讫。
口说偈言：流转三界中，恩爱不能脱；弃恩入无为，真实报恩者。
乃脱俗服。
善见①云：以香汤洗浴，除白衣气。
虽著出家衣，止得著泥洹僧、僧祇支，未得著袈裟。
便入道场。
次科。
初明辞亲者。
今时又加辞国王者，以入道位尊，君亲礼绝，不复拜故。
口说偈者，应令互跪，旁人教之。
偈文，上半明在家之损，下半明出家之益。
弃恩，割爱情也；入无为者，趣圣境也。
则知儒中顺色②承意，立身③扬名，皆是世情，未为实报。
善见，令浴。
今恐时久滞众，预令浴之。
①善见，沐浴二处，初洒浴，洒浴已，和尚应生儿想等。
又为剃发时，顶留五三发，以香汤洒浴，除白衣气等。
若准此文，似但浴顶也。
②顺色，新记云：顺色者，论语云：子夏问孝，子曰：色难。
注曰：承顺颜色，乃为难也。
承意，礼记：曾子曰：君子之谓孝者，先意承志，谕父母于道。
③立身，新记又云：孝经云：身体发肤，受之父母，不敢毁伤，孝之始也；立身行道，扬名于后世，以显父母，孝之终也。
来至和尚前，互跪①。
和尚应生儿想，不得生污贱心。
弟子于师，生父想。
应为说发毛爪齿皮。
何以故？
有人曾观此五②，今为落发，即发先业，便得悟道。
如罗睺罗，落发未竟，便得罗汉。
如熟痈待刺③，莲花待日。
三中。
初令相摄。
应下，次为说法。
发毛等者，令观不净，虚幻不实，即能厌患生死故。
有下，明说之所以。
曾观，谓宿习也。
痈、莲喻机，刺、日比法。
然而说法，当须量机，随时用舍，不必专此。
据本，和尚为说，今多阇梨耳。
①互跪，归敬仪云：言互跪者，左右两膝交互跪也。
②曾观此五，简正：发毛爪齿皮，此五和合，共成此身，无有实法，令生厌。
将落，便发先业，得阿罗汉果，是故先说。
如罗睺罗，落发未竟，得罗汉等。
③刺，棘、芒也。
今案：有待刺破之也。
为说法①已，向阿阇梨前坐。
以香汤灌顶。
赞云：善哉大丈夫，能了世无常，舍俗趣泥洹，希有难思议。
四中。
令向坐者，准须跪膝。
香汤灌顶者，使身器清净，堪受善法故。
偈中，上句赞志干刚决，次句赞心智开悟，第三赞返妄归真，末句指上三种，总赞难能。
①为说法，考论无之，彼云：为剃发时，当顶留五三发。
②出善见论，此注上科来至和尚已下文，并出见论故。
然尼钞次文以香汤灌顶上标善见云。
若尔，此注似标下，而前后文并注上。
疑以香汤已下，文出度人经欤。
教礼十方佛竟，行者说偈言：归依大世尊，能度三有苦，亦愿诸众生，普入无为乐。
五中。
教礼佛者，创入道门，令知归慕故。
偈中，上二字，述能归心；次句半，叹所归境。
大世尊者，人天师故。
度三有者，大慈悲故。
下二句立期誓，自他兼利，大士行故。
无为乐者，涅槃道故。
阿阇梨乃为剃发。
旁人为诵出家呗云：毁形守志节，割爱无所亲；弃家弘圣道，愿度一切人。
六中。
文令旁教，今或合众同唱，亦甚生善。
偈文，上二字明外仪，次三字言内志。
持之无变，故云守也。
第二句言智用。
三、四两句彰所为。
弘道度人，出家本务故。
注示所出，此偈亦出福田①经。
①福田，全一卷，七纸，西晋法立、法炬同译。
今偈二纸。
与剃发时，当顶留五三周罗发，来至和尚前，互跪。
和尚问云：今为汝去顶发，可不？
答言：尔！
便为除之。
七中。
周罗，经音义云：此翻为小，梵僧云小髻也。
留五三者，趣举其数，留一亦得。
准知，落发本是和尚，恐其烦久，故令阇梨为除余者，但留少许，和尚亲落。
今时先自剃作小髻，非本教意。
又云：四边须作八小髻，表下八地烦恼；最上一髻，表有顶一地烦恼；上地难断，故令师剃。
传谬久矣，有识宜改。
正落时，合众诵前出家呗。
除已，和尚授与袈裟，便顶戴受。
受已，还和尚。
如是三反，和尚为著之。
说偈言：大哉解脱服，无相福田衣；披奉如戒行，广度诸众生。
八中。
三授与者，示勤至也。
三还者，表辞让也。
偈词本是和尚说，今亦旁人教之。
上二句叹衣。
解脱者，染坏割截，不著世故。
无相福田者，出世无漏之福，离有为相故。
下二句劝励。
上句自行。
如，依也。
下句利他行。
①出善见，业疏：世称福田衣。
记云：即剃发被衣时文，相承无出，故云世称。
然今注云出善见者，一云此注，注上文云云。
然会正云：此偈出福田经。
依此，复出善见也。
或可亦上出家呗出福田经。
而出福田，则不可言世称也。
②有云，会正：无相，谓沙弥但许著缦衣，无条叶等相也。
礼佛讫，行绕三匝，说自庆偈：遇哉值佛者，何人谁不喜？
福愿与时会，我今获法利。
九中。
令礼佛者，喜形于身也。
复说偈者，形于言也。
偈词，上半是能喜：上句自喜，下句他喜。
下半即所喜：上句喜缘会，下句喜得法。
福愿，并宿因；时，即今缘。
礼大众及二师已，在下坐，受六亲①拜贺。
出家离俗，心怀远大，父母等皆为作礼，悦其道意。
十中。
初设礼者，谢证明也。
在下坐者，即令预众，令欣跃也。
受亲拜者，形貌才殊，尊卑即别也。
出下，示堪受之意。
据文，坐已方贺，似令坐受，理亦无损；今或立者，亦是其仪。
①受六亲，芝苑遗编：或恐事繁，且待众散拜贺，亦得。
中前剃发。
十一。
须中前者，取阳生也。
毗尼母云：剃发著袈裟已，然后受三归五戒等。
十二。
剃发已，受归戒者，据论，五戒本在家所受。
今虽出家，形同体俗，故得受之；若不受者，失渐次故。
此乃明文，世有不晓，辄欲废者，便谓母论是他部耳。
且前云应以诸部会明，立出家仪式，何独不用此文耶？
岂非情之所蔽乎？
问：剃发披衣已，那名优婆塞耶？
答：形同出家，体是婆塞；如足数中本受不得者，虽复剃染，尚名白衣；今名婆塞，有何不可？
疏云：以法分俗①，方绝彼此。
岂以形服而为妨乎？
应分二种：一者形同出家，体犹是俗，不妨俗戒；二者法同，既纳十戒，已是出家，则不可受在家戒也。
问：纵废不受，为有戒否？
答：纵不受十，直尔受具，亦获三戒。
以顿得故。
则知五戒，无由废之。
若尔顿得，今废不受，为有何过？
答：失渐次故。
疏引婆论云：染习佛法，必须次第，得佛法味，好乐坚固，难可退败，不破威仪。
一时受者，反上失次，又破威仪等。
又准尼钞，不受五戒，直受十戒，得戒得罪。
余如业疏·受法，广为辨之。
①分俗，济缘：以法分俗，谓须十戒，方名出家。
彼此，即俗与道。
三、受戒法者，分三：缘，体，相。
初中。
集僧已，安受者见处立，作法同前。
白言：大德僧听！
彼某甲，从某甲出家。
若僧时到，僧忍听。
某甲从某甲出家。
白如是。
第三，受法。
作白中。
指同前者，即剃发中，二法并阇梨秉。
彼某甲，即受者；从某甲，谓和尚。
五百问云：二人得度沙弥，一人不合。
二中。
以出家人必依和尚；不同五、八，唯一人故。
五分、十诵：先与五戒，后受十戒。
三中。
以五为十缘，十为具缘，故必先五后十。
智论云：因五戒生十戒，因十戒生具戒。
善戒经云先五，次十，三、具，四、菩萨。
譬如重楼四级，不由初级至二级者，无有是处；乃至不由三级至四级者，无有是处等。
如此明诰，岂得怀疑？
①示威仪，科文有，今文及尼钞无请师文，以剃发时已请故耳。
或可今文略上请师，下注点十戒阇梨故。
善见：当礼僧足，往阇梨所，礼已，互跪合掌。
教言：汝当随我语，教汝受三归。
答云：尔。
出要律仪云捉师衣角者，出在人情，世末流变也。
四中。
初示正仪，次斥非法。
律文但制五法：偏袒、脱屣、互跪、合掌、礼足。
本无捉衣之式，复非尊敬之意，故特点之，绝后滥用。
律文，似对僧所。
理须生建立胜缘，应问遮难，一同僧法。
以若有者，五戒不发，何况具、十？
文如僧中。
五中。
初示处。
既作单白，义是对僧。
理下，次示问缘。
立胜缘者，为说法开导，委示心境，及问遮等。
旧云①：五逆中，但不问破僧。
今谓不然，虽非正破，不无伴助。
如女不能破，尼受问之，足为明准。
今须具问十三重难。
遮中，除年岁、衣钵，但问十三耳。
下指同僧，即受戒篇。
①旧云，会正云：问遮难者，搜玄云但五逆中，不问破僧。
简正、钞批皆尔。
二、明戒体。
文云：我某甲，归依佛，归依法，归依僧。
我今随佛出家，某甲为和尚。
如来至真等正觉，是我世尊。
我某甲，归依佛竟，归依法竟，归依僧竟。
我今随佛出家已，某甲为和尚。
如来至真等正觉，是我世尊。
二、体中。
三归言下，发得①业体，故指正加为戒体耳。
准业疏分五：初、陈己名；二、归三境；三、我今下，别指所重，言随出家准知尔前，形虽入道，体未出家。
疏云：以法分俗，方绝彼此是也；四、某甲为和尚者，亲依有本，寄法传心也；五、如来等者，恐滥余尊，故别指也。
谓三宝通②邪正。
明前所归，是真正也。
①发得，资行有异义，或云归依僧得，或世尊得，或云为和尚得。
准俱舍称近事发戒，说如苾刍，以第三义为正乎。
②三宝通，又云：提婆立三宝：提婆是佛，四伴是僧，五邪是法。
又外道有三宝：六师为佛，四韦陀为法，门徒为僧也。
业疏云：三宝，名通九十六道。
次三、明相。
尽形寿不杀生，是沙弥戒，能持不？
答：能。
不偷盗；不淫；不妄语；不饮酒；不著华鬘好香涂身；不歌舞倡伎，亦不往观听；不得高广大床上坐；不得非时食；不得捉钱，生像金银宝物。
并准初法，一一牒问。
答言能者。
又云：是沙弥十戒，尽形寿不得犯。
三相中。
尽形寿者，明所期也。
不杀生者，示戒相也。
是沙弥戒者，指法从人也。
问答可解，余并准知。
从杀至酒，为五；六、华鬘；七、歌舞；八、高床；九、非时；十、捉宝。
华鬘，西竺风俗，多以众华结鬘贯于肩项，或以香油涂身。
业疏云：倡，谓俳优，以人为戏弄也；伎通男女，即奏乐者也。
授戒相已，为说出家功德，高于须弥，深于巨海，广于虚空。
自余说法，随时临辩。
次科。
为说功德，知己尊胜，不令自轻。
山喻无以过，海喻不可穷，空喻不得其边。
以是无漏解脱功德，出过有为一切法故。
下令随时者，应须引前，劝彰损益，善巧开演。
取悟为先，不唯诵语，故注云云。
戒相中未显者，如高床，谓八指以上。
增一云八种床等，如随相中。
生像者，僧祇①善见云生色、似色，即像也。
生金、像银，胡、汉二彰。
三中。
前释高床。
八指，约佛即尺六也。
增一，金、银、牙、角、佛、师、父、母，是为八种。
随相，即九十中。
次释生像。
生色即金，天生黄故；似色即银，可涂染故。
似即像者，会上名也。
生、像，是翻胡为汉，未详胡语②；金银全是汉语。
重叠言之，故云二彰。
胡汉，合云华梵，循古为言，古者召梵为胡，以法初来汉地故也。
①僧祇，彼云：生色、似色者，钱等市用物。
济缘：生色，谓生有莹彩；似色，谓似近于金。
似即像者，会字义也。
生、像是翻梵，金、银即唐言，意令通晓，所以双标。
②未详胡语，正源记：叩刺拏是生色之梵语；阿路婆，此似色梵语。
四分·大小持戒中，沙弥具得七支①，并余遮戒。
准如僧尼二律，下三众通结吉罗。
故知且列十戒，喜犯前标，余所未知，二师别教。
如大僧四重之例。
四中。
前准二文。
初准大小持者，具云大小持戒揵度，即杂犍度后文明大僧、沙弥，持戒同相。
彼明遮性奉持，并同僧故。
次准二律，即是戒本。
戒戒下文，三众并吉。
故下，次准决。
僧受既遍尘沙，说相但示四重，故可相例也。
①七支，彼列杀、盗、淫、妄、绮、恶口、两舌故。
又由志弱，未堪四依，故不列之。
或略无也，岂得不行？
五中，二释：一是理无，二即略无。
次为说五德。
如福田经云：一者，发心出家，怀佩道故；二者，毁其形好，应法服故；三者，委弃身命，遵崇道故；四者，永割亲爱，无適莫①故；五者，志求大乘，为度人故。
五德中。
福田经，佛告帝释，僧有五净德，名曰福田。
今撮业疏释之。
初德者，既厌尘俗，出世圣道常怀佩故。
二德者，反形易性，志绝奢靡，形服相应故。
三德者，奉崇三学，死而有已也。
彼经及羯磨，并列第四。
今钞传写倒也。
四德者，割爱从道，两舍亲疏故。
适音的。
适莫，即亲疏。
五德者，奉行极教②，兼济于他，大士行故。
此之五德，出家大要。
五众齐奉，不唯小众；终身行之，不唯初受。
疏云：斯德始终，通于五众，俱堪物养，人天师范。
故使诵持，无轻受体及形服也。
①适莫，汉书注云：适，主也。
尔雅曰：莫，定也。
谓普于一切，无偏主亲，无偏客疏也。
②极教，大乘穷理尽性，谓之极教。
次为说六念法。
大同僧中。
不同俗人佛、法、僧等六也，由制通沙弥故。
至第三念时云：我今年若干，某年、月、日、时受十戒。
以律制生年次第，又出家年次第，二俱须知。
六念中。
初指同。
不同俗者，简滥也。
化教，令念三宝及戒、天、施，名为六念。
制通沙弥者，明须念所以也；五众通制，不唯大僧。
至下，显别。
今年若干，即生年也；某年等受戒，出家年也。
以下，示意。
大僧但记得戒时分，不念生年。
沙弥生、法二年①，以分上下，故须双念。
①生法二年，以生、法二年分，见僧像篇。
僧祇云：应为说十数①：一、一切众生，皆依仰食；二、名色；三、痛痒想；四、四谛；五、五阴；六、六入；七、七觉意；八、八正道；九、九众生居；十、十一切入。
沙弥法应如是数。
准此，为破十种外道者：初、破自饿外道。
彼以淘糠饮汁，餐风服气等。
十数中。
第一但出外计。
业疏续云：佛法不尔，身假食资。
食取济形，道取济神，故假形食，缘修道行。
至论道也，要修离著为本；不识道元，乃以断食为道。
故须破之。
①为说十数，钞批：疏云：有三意须明也：一者，斥邪徒；二者，显正义；三者，检贼住。
若识此三，则可知也。
言十数者，即是十种增数法门也，故曰也。
祇二三：因有贼住，便以十数试检是非。
二、为破自然外道。
如犊子①饮乳，棘尖乌黑，火上水下，风轻地重，并无有因，自然而生。
二中。
疏云：佛法不尔。
内报外报，皆有本因。
诸众生有，皆因名色。
心不可见，止可名谈。
初始识支，故转为名；假染持识，即染为色。
托彼胎藏，展转增长，月满便生，何得自然也？
①犊子，有云自然外道。
有二类：一者自然为因，二者自然无因，今自然无因是也。
涅槃时度十仙，其随一纳衣梵志也。
佛问彼见，彼言龟子生则入水，牛子饮乳等。
佛言龟子自然入水，何不入火？
牛子自饮乳，何不吸角？
等，彼不得答。
问：无因之因，业因之因欤？
将因缘之因欤？
答：以名色破之。
名色，今记及济缘以识支释；识支，现在五果中摄，故知非业因。
三、为破梵天为因外道。
自在、梵王①，众生父母；众生瞋喜，由于彼天。
三中。
前标云痛痒想者，古翻②语质，即三受也；痛即苦受，痒即乐受，想即舍受，文出外计。
疏云：佛法不尔。
生憎爱者，实由本阴，何干天也？
初念缘色名识，了达染净为想，领纳违顺曰受。
由三想，便生三受；由三受故，便有三行④。
故长沦历，无解脱也。
①自在、梵王，问：自在梵天为三耶？
答：为二类欤。
自在即第四禅主，梵王，初禅主也。
②古翻，简正：古人翻译未巧，曰痛痒想，今为三受也。
齐所谓当时不相领会，三藏将手打汉人背以显苦受，而不会，遂翻为痛；又以手搔痒，以欲表乐受，而不解，为痒也；想，即舍受也。
③苦乐舍，成论云：心生男女怨亲等想，名为想阴；若分别知怨亲中人生三种受，是名受阴；是三受中，生三种烦恼，是名行阴。
④便有三行，善、恶、无记也。
济览：或三毒所起之行欤。
谓由苦受生瞋行，由乐受生贪行，由舍受生痴行。
四者，破无因果外道。
如外草木，自生自死，人亦同之。
四中。
疏云：佛法不尔。
苦、集，世俗因果；灭、道，出世因果。
众生知苦无谛，圣人解苦有谛。
凡圣皆由因果，那云无也？
五、破神我外道①。
执于身中别有神我，以为宰主。
五中。
疏云：佛法广破。
我在何处？
为在色中？
为在识中？
计此身中，但有五阴；随阴计我，则有五种。
如是离合，次第求之，觅我无从，便悟妄执，得无我理，分成无漏、相似圣人。
①神我外道，简正：彼说：大我遍虚空，小我在身中，如麻米汁灒转，作诸事业，知有冷热行来去住，皆由真我也。
佛言不尔，故立五阴治之，即涅槃云：色亦非我，受想行识亦复如是，我在何处，为在色中？
为在识中？
此身但有五阴，计我则有五。
如是离合次第求之，觅我不得，便悟妄执，获无我理，分成无漏，相似圣人。
六、破一识外道。
如一室六扃，猕猴遍历。
根亦如是，一识通游。
六中。
扃，即门户；疏作六窗。
佛法不尔，识随根起；若是一识，岂眼根中而闻声耶？
七、为破不修外道。
以却顺观见八万劫外，更不见境，号为冥谛①涅槃。
如转缕丸高山，缕尽丸止，何须修道等。
七中。
却，即逆也；观前为逆，观后即顺。
疏云：由得五通②，逆顺观中，八万劫外，冥然不委，计为冥谛。
转缕丸者，举喻显也，谓以缕系丸，高山放下，缕尽丸止，以喻无修。
疏破云：佛法不尔。
要须方便增修乃克。
如七觉支，简择正理，方能至诣，何有不修耶？
①冥谛，大乘义章云：苦集既虚，云何称谛？
实是虚诳颠倒之法，是故云谛，非是灭、道二谛实也。
②五通，记云：五通者：如意、天眼、天耳、他心、宿命。
逆观过去八万劫前，顺观未来八万劫后，冥不知处，以为臻极。
八者，为破邪因外道。
或持乌、鸡、鹿、狗、牛、兔等戒，或修八禅，或修邪慧、邪进，以为真道，背于八正。
八中。
外道三学皆邪。
乌、鸡等者，以见禽畜，今报已尽，远业将起，生彼色天。
不思远因，谓即报是，便效彼畜啖草不净等。
八禅，谓修世禅，谓为涅槃。
邪慧，即彼所见；邪进，如投岩卧灰棘等。
佛法不尔。
四依为圣道缘，八正为圣道因，并济心神，观用筹度，深见倒想，便得出也。
九、破色、无色①天计涅槃外道。
以二界有无想定、非想定，心沉没处，谓是穷理。
此乃众生所居。
九中。
初示外计。
欲界合为一，四禅四空，是为九居。
无想，即色界定；非想，即无色定。
心沉没者，疏云：粗心不觉，谓会大理，大识妄也。
此下，点破。
三界九居，既是众生居处，即非涅槃。
①色无色，济缘：修四禅定，以无想天为涅槃；修四空定，以非想为涅槃。
十者，破色空外道。
以外道用色破欲有，以空破色有，谓空至极。
今立十处，但是自心运用多少①。
实唯一识，本无前境，妄立是非，我见不除，还受生死。
故智论云：外道能生禅定船，度欲、色界海。
无色如大海，深广不能度，由不破我心故。
十中。
初出外计。
疏云：彼增修②定，缘色住心，以色灭欲有，以空灭色有。
今下，正破。
上二句点非。
十处，即是定相，谓地、水、火、风、青、黄、赤、白、空、识。
趣道初门，故名十入，亦名十遍处。
如观青色，初以少分青色观之，使遍一切处皆青，乃至空、识亦尔。
故云自心运用。
实下，显正法。
续引智论，示不得出离所以。
①多少，济缘：初观少色，后令多遍。
实唯一识，摄境归心也。
②增修，济缘：增修定者，初则缘色住心，即以定业以灭欲有乱业；此定既成，次又观空，即用无色定业以灭色有定业；至此为极，谓为涅槃。
此上具出破相。
拟辄贼住，来者问之。
善见云：若欲试知是比丘众，当问何法？
持三衣等。
结中。
初句指前。
次二句示问意。
善见下，引证。
何法，即依何部受戒，更问谁是和尚阇梨，故云等也。
四、明随戒相。
沙弥行事，法用同僧。
羯磨一法，不在数例；自余众行，并制同修。
如说戒、自恣，既是常行，不得别众。
约界尽集，自然远近，亦同僧法。
明了论中，乃至优婆塞亦有别界、别施。
第四，通简中，初科。
羯磨不在数者，以作众法，必简除故。
说恣不得别者，望本众为言。
约界同僧者，文指自然，准须二界。
作法一界，依僧分齐；以众、别二法，必托界故。
明下，引证。
彼有十七别住，如结界引。
尼等下众皆有别住，故云乃至。
别界，谓各有住处，非作法结也。
别施，谓施主标意施何等人，不通余众故。
所对之人，昔用比丘。
今解不然，各别有法，两不足数，不可通用。
还以沙弥为对；无者，同僧心念也。
五百问中：无沙弥，大比丘亦同作法。
亦随所存①。
次科。
初标古非。
今下，显正义。
然法多别，自恣僧法，沙弥自恣，大小相对；非时入聚，通告下众；尼白入寺，则对比丘。
五百问中，开无本众，或是不通心念之法。
古有所据，故许存之。
①亦随所存，问：全许古义乎？
答：不尔，古有同类，亦对比丘，今约无人。
又解，今师于本部中一向不开，例通他部而开之也。
古师不依他部，于本部中直开之故。
次明秉法，类通众、别。
先明对首持二衣法。
萨婆多：沙弥受戒已，应持上、下二衣，一当郁多罗僧，二当安陀会。
财体是非、作之方法、失衣分齐，一同僧中。
唯受持少别，应对一受戒无犯沙弥，手执上衣云：长老一心念！
我某甲沙弥，此缦郁多罗僧受持。
三说。
下衣准此。
律无受法，准十诵文如此。
别示，别法中，初科。
前示受持，当字去呼，皆言当者，非正衣故。
唯下，出受法。
受戒，即十戒；无犯，取行净。
受持钵①法，受持坐具，一同僧法，唯改沙弥名为异；乃至尼中二众，亦同持之。
百一供具，例同无异。
若畜长衣，请二衣施主②，亦同僧法。
说净之本，亦同药、钵。
准此，若得钱宝，萨婆多：亦请白衣为之。
以沙弥戒中，正同僧故，不得自畜。
次科。
初、受钵及坐具法，三众俱同。
次明百一。
若下，三明说净。
道俗二主，衣宝两净，与僧无异。
①受持钵，有云：受持依他部，本部不出故。
北京。
②二衣施主，钞批：一是真实净主，二是展转净主。
若犯长衣、钵等，皆犯舍堕；忏罪，一同僧法，界内集人作之。
不受戒①者，亦无别众。
文同大僧②，唯以突吉罗一罪为别，至时改之。
若犯提舍已下，上及僧残，并须忏悔，有覆须治，唯以吉罗为定。
若波罗夷，律云：三众突吉罗，灭摈。
三中。
初明舍堕。
若犯下，次明上下诸篇。
有覆须治者，谓行别住者。
若波下，三、明犯重。
忏法并同，唯罪为别；犯重唯摈，必无开悔。
①不受戒，简正：不受十戒沙弥在界，非别众。
②文同大僧，问：沙弥不比丘为所对首，上已明。
若尔，舍忏单白及残忏时别住羯磨等，沙弥秉之耶？
沙弥秉羯磨，未闻出何文耶？
答：位既在沙弥，何秉羯磨？
但以词句代之耳。
余有安居、受日等事，例同大僧。
十诵：制五众安居，五众受日。
四分：三时游行戒，三众亦结罪。
故须知之。
四中。
初正示。
十下，引证。
四分游行戒，即尼戒也。
二、明众法，有通、别二途。
若通行者。
大僧说戒日，沙弥多具花香汤水，供僧众具，于布萨处，张施罗列。
鸣槌将了，并须尽集，有缘嘱授受筹；大僧作法，一如常式。
至说戒序讫，戒师云：未受具戒者出。
诸沙弥等，各从座起，执坐具，在僧前，礼已互跪。
上座告云：此众僧布萨说戒。
汝未受具足，不预闻之，各随本业诵习，谨慎莫放逸。
至鸣槌时，同赴堂来。
告已，随次出①。
次明众法，说戒中，初文为四。
初明众具。
鸣下，次明来集。
嘱授，即说欲。
至下，三、明出众，又三：起座，礼众，受教敕。
豫，合作预，谓厕预也。
鸣椎时，即诵略教竟，重集听后序。
①随次出，问：南都于此所唱五德出何文？
答：祇园图经并沙弥经疏及会正记等出。
问：通行时沙弥布萨何处成耶？
答：一义云五德处成，即会正云：通行同一堂说戒，礼已互跪，或于此处先说五德十数。
一义，上座教敕处成。
一义，前序后序成。
若别行者。
沙弥有都集处，鸣槌讫，二众各集，行法一同僧中。
行筹讫，将至僧中，付僧维那，总合唱数，彼送筹者，还来本处。
差一人为说戒师，诵沙弥戒经，谓爱道尼经，及五德、十数等。
若诵讫，僧中未彻者，随时诵经、说法。
至鸣槌时，总来赴堂，随次入僧中，于常坐处，互跪合掌。
彼说戒师为说明人能护戒已后文。
此与大僧相涉行用，看僧说戒中。
别行中。
初明集众。
注令检校，恐有不集故。
次明行事。
行法同僧，即唱白、行水等。
送筹入僧者，以财法依僧故也。
三、明说戒。
沙弥戒经，亦云沙弥威仪戒本，一卷。
谓字写误，合作诵字。
至下，四、明入僧。
此下，指前。
令看寻之，自见所以。
得听前后二序者，由是部主所述，非正戒本故。
问：律制比丘不得为沙弥说五篇名，而前序云四弃等，何以得听？
答：通举总名，不示别相；但令预众，生彼欣慕，故得听也。
若自恣者，准说戒中，别堂作法，送筹合唱。
若通作者，僧自恣已，五德来向沙弥处，互跪，说僧自恣之文，以犯、举两通故。
自恣中。
通别同上。
准如说戒，前既遣出，至僧自恣讫，应须鸣钟再集。
两通者，犯相同僧，故犯通；上得治下，故举通。
若界中人少，对首作法，一同众法对首。
无人者，同众法心念。
别法中。
一切同僧，故不出之。
五、杂料简。
其沙弥威仪进止，凡所造修，律并制同僧，唯罪结一品，余如沙弥威仪经、三千威仪及随戒中具明。
不复重出，略指同也。
第五，略指中。
虽是下位，俱发尘沙，与僧无别，故并指之。
毗尼母：沙弥法，应知惭愧、善住。
奉事师法中，不应懈怠放恣。
当自慎身口，卑己敬人，常乐持戒，莫乐调戏。
不应自恃才力，复莫轻躁。
应知羞耻，不说无定乱言。
唯庠序合理，自知净不净法。
常逐二师，读诵经法。
一切僧中有所作，皆不得违。
如是广知。
广引中，初科。
知惭愧，谓不作诸过。
善住，谓住于善处。
师法中，初总诫。
当下，次别示。
文示善恶，不出三业。
无定乱言者，由乱言故，则无定也。
净不净，或约为僧作净，或据自知持犯。
萨婆多：沙弥不为三宝缘有利益者而掘地，犯罪。
五分：下三众无故造罪，亦吉罗。
四分律结吉罗，谓无缘而损伤，乃至不受食、残宿、自煮等，无人则开。
有净人，故作，则结吉罗。
例之。
二中。
多论唯明掘地开制。
五分通示一切法制。
四分略列犯相。
余可准知，故云例之。
五分：若罚沙弥，先语其师。
师亦不应非法助沙弥。
若治罚，应作种种苦使：扫地、除粪、辇石治阶道。
若不为和尚阇梨及余人作使，应语如法供给和尚、众僧作使，次至应作。
不应遮不与僧中利养，此是施主物。
四分：从大比丘下，次第与沙弥房舍卧具。
若不能①爱护，不应与。
若利养②，随次与之。
三中。
初明语师。
若治下，次示治相。
若不下，三、制奉给。
不应下，四、明同利。
四分，给房当量可否。
①不能，彼云：时小沙弥等，大小便吐，污泥织绳床、坐卧具。
佛言：自今已去，不得令沙弥坐卧此织绳床。
若能爱护不污，听坐卧。
②利养，彼云：舍利弗白佛：小食大食，云何与沙弥？
佛言：随大僧次第与。
有人言：下三众，律并制罪者，谓是剩结，非是实罪。
此是人语，圣教正翻实录，弥须敬行。
斥谬中。
古谓下众犯同五、八，不系篇聚，故有此通。
剩，即多也。
此下，正斥。
人语，出于凡情；正教，出于圣意。
故须准教，不可依人。
四分律行事钞资持记卷第四十一四分律行事钞资持记卷第四十二宋余杭沙门元照撰记尼众别行篇第二十九善见云：尼者，女也；阿摩者，母也。
重尼，故称之。
释尼众篇题中。
上二字，通收三位。
别行，如前释。
注中，翻名总云阿摩尼，此云母女。
即佛呼姨母①之称，故云重尼也。
①佛呼姨母，简正：又准佛本行经说，姨母是善觉长者之女。
长者有八女。
第一摩耶，第八生主，同事净饭王。
余六，二女事斛饭王，二女事甘露饭王，二女事白饭王。
今斯爱道尼最小女，佛亲阿姨。
如来生后七日，摩耶命终，便是姨之乳养，故称为母也。
比丘尼众，细行众多。
同大僧者，如上所列，有无轻重随事已分。
今简取唯别者，共为此科，使临事即披，不事浮漫也。
叙意，初科。
上二句标广。
女流情著①，行相倍增故。
同下，示同别。
初指同，即上诸篇。
今下，正叙此篇。
即披，是教有所准故；不浮漫，是行无所昧故。
①情著，著对微，故知犹云情粗；又可著即执著，女多贪爱故。
所以在沙弥后者。
智论云①：尼得无量律仪故，次应比丘后；佛以仪法不便，故在沙弥后。
次科。
初征。
以约类虽然，据位则乱故。
次引论释。
言不便者，男女相配，涉讥疑故。
①智论云，般若举同闻众中，先列声闻四部，次列菩萨。
故论问云：何罗汉先菩萨后耶？
答云：菩萨智慧虽多，而烦恼未尽故。
问：若尔，何以反在优婆夷后耶？
答四众虽漏未尽，尽在不久，故通名声闻众。
若中间说菩萨，则不便，如比丘尼得无量律仪故等。
如今所引，此明在世听法仪也。
先比丘众，围绕佛坐；次沙弥从后坐；次尼三众，次第从坐故也。
就中分三，即尼三众。
前明大尼，七别：一、受戒；二、忏罪；三、说戒；四、安居受日；五、自恣；六、随戒；七、师徒杂行。
初中，前明畜众。
四分：尼满十二岁，欲度人者，应白二羯磨，请尼僧听许。
不乞者，受具，犯堕；依止、式叉、沙弥尼，吉罗。
比丘通结吉罗。
其乞法，与白二法，如常所显。
若得羯磨已，一年中①，度一大尼、一六法、一沙弥尼、一依止。
隔年又得，义须重与法也。
大尼，受戒中，初文。
十二岁者，是师位故，僧则十岁。
业疏云：所以加二岁者，显其志弱，累年为德也。
又女人多乐畜众，由本习也。
年年度人，不能教授，多有违犯，故制乞法，令众量之。
不乞，受具犯堕。
受人依止、度余二众，并制乞法，不乞皆吉。
比丘通吉者，制乞同尼②，但除式叉，违犯一等，而无差降。
其下，指乞法，文见随机羯磨及尼钞。
若下，示制限。
①一年中，删定四分尼戒本，单提第一百三十八戒云：不满一岁授人大戒者，波逸提。
②同尼，度比丘、沙弥及受依止不异故。
次明受大戒法。
文如常引。
但出非法有滥相者。
受戒，标中。
非法、滥相，如下正受斥古是也。
受前八法。
初请和尚、二阇梨，一准僧中。
所以云我依阿姨者，此学佛召爱道之号，相传不绝。
威仪问难中，必须委曲显示难相，并及诸遮，亦如僧中，以正要急故。
乃至本法以来，具依常法。
一事或差，不成受也。
余并如前受戒中。
本法中，初示前缘。
八法者，一、请师，二、安置立处，三、差威仪师，四、出众问难，五、单白召入，六、对众乞戒，七、戒师白和，八、对众问难。
文中但示一、四两种。
律文请词云愿阿姨为我作和尚等，故此释之。
十三难中，若据尼女，号佛①无信，本无破僧，然有伴助，亦须问之。
十六遮，于父母听下，更问夫主；先问有无，无则不须。
乃下，次明正受。
余下，指略。
随机羯磨甚备，须者寻对。
①号佛，问：若尼无破僧义，唯有伴助，何僧残中亦制二破？
答：虽无正破，可亦有相似破僧，故问难列之，亦此意也。
二、正受戒体。
初缘分五：明来往是非者。
四分云：若作本法已，即日①往大僧中；否者，犯罪。
正受中，初缘，明是中。
正教明制，必往僧中。
尼戒本云：若比丘尼，与人授具足戒已，经宿方往僧中与受具足戒者，波逸提。
业疏，问云：经宿失本法不？
答：不失，法由舍故，不由隔日。
若当日不去，明日须舍故受新方得。
①即日，五分：彼于一宿中，得遮受病，不能受戒，因制。
有人就尼寺与受戒者，不成。
萨婆多师资传云：非法，不成。
如端正难缘，尚自遣信①；此无难缘，纵有不合。
有人就尼寺外，结界而受者，律无定决。
然情为尼故来，非法有罪。
若判得戒，亦可通之。
斥非中二。
初斥僧来尼寺。
师资传明判，遣信明例，是非可见矣。
次斥寺外结界。
律无定决，不云成否，故以义通之：僧须得罪，尼应得戒。
①遣信，律中，遣信受戒乞戒白云：僧今差某甲比丘尼作使，为某甲比丘尼从比丘僧乞受大戒。
问：尼得僧寺作本法不？
答：如明了论，僧界中，为尼立界，令尼作法。
依式结界而受，理得无过。
释难中，初问。
由制作本法已，方往僧中，恐违此教，故问决之。
答中。
了论既容互结，义通诸法，故云理得。
问：本法人，名作何等？
有戒以不？
答：但是戒缘，未发具足。
而律中名为比丘尼也。
次问。
以受本法，三位不收，故双牒名、体，问以决之。
答中，初答体。
言戒缘者，是正受方便故。
问：既加①羯磨，理必发体；既不发体，用受何为？
问：五为十缘，十为具缘，五、十二戒，各自有体，本法无体，其意云何？
而下，次答名。
由未发戒，体是下位；由加本法，名同上位，以于三众无所收故。
①问既加，二问之答释，续云：若本法听有体，或不须僧中受戒故。
明僧尼数量者。
有人作本法已，将二三尼，将本法尼，往僧中而受者。
若依律本，比丘尼僧，应将受戒者至大僧中，乃至文云①二部僧具足满。
故知僧尼二十人也。
僧祇律，尼受戒法，名二十众。
既有定数，前行非法。
第二，斥非中。
初引古。
若下，今斥，初引当宗。
律本，即尼犍度。
乃至文云者，即说相中文。
次引他部。
僧祇②八种受具，僧受名十众，尼受名二十众。
名数既显，可验昔非。
①文云，现本无之，僧祇三·二三云：和合僧，二部众，十众已上。
②僧祇，彼僧受中，明四种受，故尼例僧亦立四种，故云八种。
后四文不出之，彼云：四种具足法：自具足、善来具足、十众具足、五众具足。
后四：八敬、遣信、十众、二十众。
又十诵有十种具足：一、无师具足，二、得道具足，三、自誓具足，四、问答具足，五、边地五人具足，六、受八敬具足，七、遣信具足，八、善来具足，九、三皈具足，十、白四具足。
五分明文。
彼云：彼和尚、阇梨，复集十尼僧，往比丘僧中。
在羯磨师前，小远，两膝著地，乞戒。
次科。
五分人数、事仪委悉，宜应准行。
小远者，若在露处，亦须寻内。
明尼须结界。
有人不立此法。
然此一法，二众同秉，各有别众。
非界无以摄人，非界无以羯磨。
若不信须结，但僧独作，应成。
事则不尔。
故知须结，审委无疑。
第三，斥非中。
初标古。
然下，正斥，初以理直破。
一法，谓尼受白四，本制同秉，一众不成。
结界本为摄人秉法，尼既同秉，无界则集人无准，法起无依，故云非界等。
若下，次约法反质。
应自然界，尼僧尽集，唱相结之①。
本法尼者，且置自然界外。
下二众同住无妨。
次科。
自然集者，僧作法界，尼望为自然故。
唱相结者，一依僧界。
五百问中，不得相叉②，以同法故。
本法置外者，据非别众，但名同上位，为防滥疑。
纵在界中，不妨僧法。
①唱相结之，资行此则结戒场云云。
济览谓结大界也。
戒场者，为难集也。
今尼为受来，无难集，故知但结大界，无更结场欤。
②不得相叉，业疏：不得相叉者，恐出僧外，非成同法。
记云：谓界相须等。
准非同法，虽叉无害。
又如尼忏僧残，二众各结。
受随俱同也。
此结界法，佛法东流，行事者用之。
有不立者少。
然中国僧来传法，通有贤圣，不共非夺①。
三中，初举例。
以随例受，明知须结。
此下，引古，初叙此土久行。
然下，引梵僧印可。
夺，犹斥也。
①非夺，批云：立明：尼须结界，虽无圣教，然古来西土传法之僧，即觉明、法时、真谛等例，皆是贤圣，不言不须结，终不夺其结道理，亦不明结以为非法，故曰不共非夺。
安置仪式。
应在二众各结界内，长铺两席，使中央空二三尺许，令申手相及。
诸本法尼多①者，两处安置：一、众多聚处，二、单身在僧前。
一一召来，入众教乞。
得戒已，令在大尼下坐。
待竟，总为说相。
四中。
初明僧尼坐处。
各结界内，或就大界，或在戒场也。
长铺两席，谓同一行，僧上尼下，或约单排，或是丛坐，两皆得也。
中央空者，谓不相连，使尊卑无滥，或避讥也。
申手及者，据露处为言。
诸下，次明安置尼处。
事仪大同僧中。
①本法尼多，问：上一年唯度一人，即尼单提中第百三十八云：若比丘尼不满一岁，授人具足戒者，波逸提。
又尼钞云：多度弟子戒具四缘犯：一、是曾前度人；二、未满十二月；三、更度人受具；四、三羯磨竟便犯。
然今文一席度多人，又萨婆多师资传云：铁舍罗等尼，一时度三百余人。
又尼钞云：若有八难、余缘，天阴等，当二三人一时作羯磨。
此等大违单提，如何？
答：此能勤教诫故，通多人欤。
或可今之本法尼多者，非谓一和尚皆度，多尼互交作和尚也。
入戒法中。
先须请戒师。
律无正文，准前须请。
以外受法、问难、戒体、随相，一一准僧中行之。
五中。
初明请师。
此尼受法，尼为和尚，尼中教授。
及至僧中，唯须羯磨，故单请戒师①耳。
以下，次指余法。
①单请戒师，问：自余九人僧一向不请耶？
答：资行云：当寺相传义：凡僧受戒，律文唯请和尚、羯磨教授二师，依佛阿毗昙请之；请证戒师，祖师义立也；今文例羯磨师外，通请九人，为证戒师。
二、明忏罪法。
初篇有犯，无覆有悔，亦开忏悔，同僧忏法。
第二，忏初篇中，同开学悔。
二篇。
一法覆藏，全无①。
六夜，改僧制限半月。
以尼女弱，情垢既多，要假大僧。
受随皆尔。
若欲忏者，二部中行，各满四人，半月悔过。
及至出罪，各具二十。
但道风渐替，知犯，不知有悔；纵有忏心，集众难得。
故阙而不载。
二篇分三。
初标异。
僧具三法，尼除覆藏，故云全无。
僧但六夜，尼须半月，故云改僧制限。
出罪无别，故所不云。
以下，明二众所以。
女弱，谓无志。
情多，谓易犯。
初受亦在二部僧中，故云受随皆尔。
问：夷、兰等罪，何但一众？
答：所以可知。
但下，示略意。
知犯不悔，此即愚人，不禀教也。
纵忏难集，此谓智人，不遇缘也。
①覆藏全无，钞批：立谓：尼犯僧残行忏，纵覆藏百日、千夜，亦不行覆藏别住法。
所以无别住法者，砺云：尼不得独故，若与别住，便成罪续。
故简正云：纵覆百夜、五十夜，亦不要行别住，以尼不许独住故。
但改僧六夜，制限半月，二众中行摩那埵也。
若行时，日别白。
白时须集二部僧一时白，不得唯白一众也。
问：准此释，尼僧与犯者，半月住僧寺行乎？
将每日与尼僧诣僧寺白耶？
答：住僧寺不便，例受戒等，自尼寺诣僧寺行之乎。
然简正释未必尔，岂得半月日日集二部乎？
但初得羯磨时，即席总白二部，自后准五分往返两寺，二番总白。
偷兰已下，乃至吉罗，各有忏仪，如中卷列。
唯当部自结，称名大姊为异。
余辞并同。
偷兰已下，并对本众，故云自结。
结，谓加法。
名异法同，不复更出也。
三、说戒请法仪。
善见云：初为女人钝根故，尽听尼往僧寺受教。
后为人讥故，开五人来。
犹致讥，听僧往尼寺。
四分，无文意同。
第三，引缘中。
善见，尽往，即是初制，次后两开，并为止绝世讥，以法兼济故。
四分，难陀教尼至日暮，尼在祇桓城堑中止宿，为俗讥诃。
西土，僧居兰若，尼止城中。
因往僧寺，至暮还城，城门已闭，因宿堑中。
故知初开尼往僧寺，但不如论①次第显著，故云无文意同。
①不如论，律戒本辄教尼前列，说法至暮后也，次第颠倒，随戒记疑之，故云不显著。
差人请法。
于说戒日，白二差之。
文如常说。
四分：白二，差一人已，差二三人为伴，往僧寺中。
至所嘱人所，曲身低头，合掌云：某寺尼众，和合礼比丘僧足，求请教授尼人。
当嘱主人①，无病、有智者。
明日应问可否。
二中，初指差法。
文见尼钞。
四分下，次明往寺请法。
尼不独行，故须差伴，但须口差，非正人故。
所嘱人，即比丘中受嘱者。
当下，令择所嘱，有三：主人，非客；无病，须健；有智，非愚。
明下，教知取问。
①当嘱主人，律二九·三：彼尼嘱授客比丘、远行者、看病者、无智慧者，佛并言不应尔；彼既嘱授已，明日不往问，佛言应往问可否。
准此，僧中，于布萨日，预差一人，拟受嘱授。
于己房外，设一床座。
尼至时来，余人示之。
彼尼至房所。
嘱授者诣座坐，令一比丘为伴，立之。
受尼语已，告云：待日晚说戒时，为咨众僧，未知有不。
然尼众为欲别请，为依僧次？
随语答领。
又告云：明日可来此，问取进否。
尼便辞退。
次科。
初明预拟。
彼下，次正受嘱。
一人为伴，为深防故。
答词有三：初即许可；然下，审彼所欲；又下，嘱令来问。
进否，即有无也。
僧祇云：尼凡入僧寺，当在门屋下先白①。
比丘当筹量，若尼贤善，自又无事，著衣服具者，听入；反此，不听。
比丘入尼寺亦尔。
三中。
自无事者，事即是过。
僧入尼寺，尼须量僧，故云亦尔。
①先白，彼云：和南！
比丘尼白入，愿听。
彼至说戒时，如上僧布萨法，问答已。
四中。
僧问答已者，应至谁遣比丘尼来请教诫。
受嘱者起，至上座前，白云大德僧听！
某寺尼众，半月半月礼僧足，求请教诫尼人等。
至明日尼来，如前威仪。
告云：昨夜僧集，具传所请。
无有教诫人，又无能说法者。
虽然，上座有敕，语尼众当勤行道，谨慎莫放逸！
使尼合掌云：顶戴受持。
便礼足，辞退。
五中。
初示仪。
指如前者，即于房外坐床，求伴等。
次诫敕。
后尼顶受。
至寺，即鸣槌集众。
不来者，说欲。
诸尼云集，并立堂中，依位合掌。
使尼至上座首，打静已。
白云：白众僧：僧差我某甲，往僧中请教授。
而僧云无有教授人及说法者。
并传上座敕已。
诸尼合掌，顶戴受持，然后礼唱而退。
出在十、五、祇等三律。
六中，初文。
前集尼众。
使下，次传教诫。
诸下，尼众受教。
礼唱，作礼，唱三归等。
后指所出，四分阙文。
问：此教诫，非羯磨法，何须取欲？
答：此集僧之诫授，不来者犯罪。
准僧祇：若尼老病等缘，不能听教授，虽无羯磨，教授义通，佛令说欲①。
乃至自恣使还，准说可知。
问中。
以欲应羯磨，既不秉结，不当取欲，故问决之。
答中，初明制集，同僧事故。
准下，引证。
教授之法，制该大众，故曰义通。
乃下，指例。
事见次门。
①令说欲，彼出欲词言：我某甲与教诫欲。
四分：若比丘僧尽病，应遣信往，礼拜问讯。
若别众，若不和合，若众不满，亦遣信礼拜问讯。
若尼僧尽病，若尼众不和合，若众不满，亦礼拜问讯。
僧祇：若尼来与欲①，应受。
不得述己道德，犯罪。
十诵：受嘱人尼来时，户外敷一独坐床，拟后坐上。
杂相中。
四分开略。
前明僧缘有四，随一即开。
别众，谓难集。
不和，谓斗诤。
后明尼缘，同僧亦许。
僧祇，与欲，即来求教诫人也。
十诵，敷床，前文据此。
①尼来与欲，简正：若尼来与欲应受者，祇云：谁与比丘尼取欲，取尼欲人应至上座前，偏袒右肩合掌作如是言比丘尼僧和合，礼比丘僧足，与清净欲等。
不得述己道德者，祇云：嘱授应受。
除五种人：一、僧中上座，二、教诫尼人，三、半月念戒人，四、守房人，五、病人。
若言我是乞食、头陀、大德等，越毗尼。
批云：砺云：尼来僧中求教诫尼人，所嘱人谓非病、非远行、非客比丘、非愚痴等，此四种人不得受嘱也。
准今与欲，求教诫人嘱授也。
与欲，简正、钞批意，则非常途。
欲，尼嘱授也。
会正释常与欲云云。
比世中，多有行前略法，良由广德难具。
亦有行广法者，具如本疏。
其请法中，僧尼各五人已上，僧中有二十岁者，方行略、广二法。
若不足，无二十夏，但礼拜问讯。
四中。
广德谓教授人，须具十德，如自恣篇引。
本疏应是首师律疏。
僧中教授，尼中使尼，并是所为，故各满五，方成广法。
二十岁，十德之一也。
四、明安居法。
大同僧中。
第四，初科。
三种安居作法等并同。
尼无独住，必依大僧。
律云：不依，犯堕。
次科，制犯中。
八敬所制，依僧安居。
不依犯堕，文出提篇。
僧祇：若亲里请尼安居者，先教请比丘。
不肯者，不得受请。
余如彼说。
次文。
不肯请僧，不受夏请，弥彰制急。
善见云：尼去比丘住处半由旬，得安居；过者，不得。
一切僧尼，二时集会：夏初请法，夏竟说证。
若檀越①为请比丘来，而尼结②安居竟，乃至后夏初，比丘有缘事不来，当更请比丘来；若不得，应去；路有难事，得安居。
若初安居竟，比丘有缘去，尼后方知，已结安居者，不得③移住，无罪。
若夏竟，不得无比丘自恣，应觅。
僧祇：虽在一比丘处，半月应请问布萨。
卒无者，三由旬内有僧处，通结取。
三中。
善见，初示分齐。
半由旬，即二十里。
一下，显相依。
请法，谓夏初已来，咨求教诲。
说证即自恣。
若下，明缘开。
初明比丘有缘不至。
若初下，次明比丘结竟潜去。
开制可见。
僧祇，一比丘者，不必众故。
三由旬通结，谓结为一界。
尼界本制二里，有难同僧。
彼云：若安居中，比丘若死，若罢道，若余处去，尼不得去。
三由旬有僧伽蓝，应通结界，半月应往问布萨，使来去无障，不破安居。
①若檀越，湛堂师谓：有檀为尼请比丘至已决故，尼结夏竟，至后夏五月十六日，而比丘为缘所障不至故，又请余比丘。
若不得比丘，则尼移夏。
路有难不能移，则于初结处无比丘而安居也。
②而尼结，依彼一五，文似未结，彼云：若檀越请比丘尼夏坐，无比丘依安居，比丘尼欲去。
檀越语言：但住，弟子为请比丘来。
若请未得，至后安居，有比丘，得住；若为请不得，应去。
若道路有命难，有梵行难，无比丘得安居，不犯。
若初安居有比丘，结安居竟，若比丘有因缘去，若罢道，若病，比丘尼不知；后知，以结安居，不得移住，无罪。
③不得，问：上不得比丘应去云云，今何不去？
答：上比丘一向不来故去，此来结夏后去，故住。
即会正云：若初下，此约比丘在此结安居已，入夏后有缘去者，尼不须去，以是非尼先不依之咎，所以无罪。
虽然，夏竟，于僧中三语自恣。
五、自恣法。
四分：尼夏安居竟，听差一比丘尼，为尼僧故，往大僧中，说自恣。
当白二差之，文如常也。
又差二三人为伴。
往大僧中，礼足已，曲身低头合掌，作如是语：比丘尼僧夏安居竟，比丘僧夏安居竟。
比丘尼僧说三事，自恣见、闻、疑。
大德，慈愍故语我。
我若见罪，当如法忏悔。
三说。
僧中上座告敕，如上自恣①中。
彼尼受教已，当于明日尼自恣时，鸣槌，尼僧集已，如前教诫中，白尼僧，传自恣时大僧所告之语。
乃至诸尼顶戴讫，依上②大僧自恣法，然后散去。
五中。
行事有三，初明差人。
往下，次明陈请。
尼自直往僧中请之。
不同说戒，须凭他请，隔日取问。
注僧中下，上座诫敕，文指上篇，不复烦引。
彼下，使尼传教。
①如上自恣，自恣篇中如今文，使尼说见闻疑竟，时大众良久默然，上座敕尼云：大众上下，各并默然，不言见罪者，良由尼等内无缺犯，外得清净，各精勤行道，谨慎如法自恣。
至寺当传此教，告尼僧令知。
尼钞云：使尼答云顶戴持，更设三拜已便还。
②依上，资行：当时尼中作法自恣时，尼集已，先说上座敕，然后自恣也。
尼钞中亦尔。
律云：僧十四日自恣，比丘尼僧十五日自恣。
若大僧病、别众、众不和、众不满等，尼应遣问讯；尼众病，乃至不满，亦须问讯大僧。
十诵云：差二勦了知法尼，往大僧中。
次科。
初明日别。
此制相依，从僧请说，使还自恣，理须隔日。
必是近处，同日何妨。
若下，次明开略。
亦同说戒。
十诵，明选使尼。
勦，锄交反。
勦了，谓紧捷干济，简迟怠者。
知法，简愚昧者。
问：何故制尼依大僧？
答：爱道经云：女人但欲惑色、益寿、畜弟子，亦不欲学问，但知须臾之事。
故依大僧。
三中。
受、说、安、恣，并制依僧。
故通问之，总申教意。
答中。
经明女性，且示五相。
惑色，谓著颜色；益寿，为欲寿长；畜弟子，即好多眷属；不学问，即懈怠；知须臾事，谓短识见。
赋性既尔，自无志节，义必从师，教意可见。
此据大约，未必皆然。
六、明随戒相。
六中。
此门理合广释尼戒。
但与僧同者，释相具分。
余有不同，略提时要，令僧通解，教授尼徒。
自余微细，具在尼钞。
尼八重中。
前四戒大同僧中，故不出。
八重中，初文。
前四，即淫盗杀妄。
犯缘、犯相，一切同僧，不须复出。
摩触戒。
六缘成犯。
一、是人男子。
二、作人男子想。
三、彼此有染心，律云谓意相染著也。
四、腋以下①，膝以上，腕以后。
身分，甄去轻境；染心既微，必无陵逼之过，故犯轻罪。
若尼以轻触男重境，男以轻境触尼重境，此二皆重。
不要取二重境相触也。
五、身相触。
除一有衣一无衣、二俱有衣，不犯重。
六、随触多少，一一结重。
异中。
尼戒罕闻，恐人不晓，具列缘本，照对文相。
五、摩触戒。
佛在舍卫。
有长者与偷罗难陀尼互相系意。
长者设食，诸尼尽往，唯偷罗不往，长者至寺，摩触呜②之。
守房小沙弥尼白大尼，大尼白佛，故制。
若比丘尼染污心，共染污心男子，从腋已下，膝已上，身相触，若捉③，若摩，若牵，若推，若上摩，若下摩，若举，若下，若捉，若捺，是比丘尼波罗夷，不共住。
列缘中，第四约男女身，分轻重境，俱互四句④。
俱轻得兰，故云犯轻罪；余三皆重，业理应殊。
五中，结犯：二俱无衣、一有一无，并兰；俱有，但吉。
染情渐轻，教亦随降。
①腋以下，准祇律肩以下云云，五分发际以下，膝已上，臂已后云云。
四分摩触无腕以后文，是祖师准下八事戒定之。
手腕者，与五分臂同欤。
足则至膝节，手则至肘节，时上下分齐相应故。
而大般若两腕两臂云云，准之，不一如常以手胫为腕耳。
密部等中皆尔。
②呜，当作歍乎？
谓口相就也。
或可呜与污同韵借音乎？
③若捉，问：十相中第一、第九并云若捉，何别？
答：律广解，初标若捉若摩，次牒释合一解之。
文云：捉摩者，手摩身前后。
又比丘摩触云：若捉摩，若重摩。
④四句，谓以轻触重，以重触轻，以重触重，三句皆重；以轻触轻，一句得兰。
尼摩触戒，与大僧四种不同：一、大僧就坏行中制，莫问死活，但触著便犯，据有淫心；尼就陵逼中制，死者不犯。
律云：染污心男子也。
二、僧则不简女人大小；尼触男子，取能行淫事。
十诵：人男者，谓能作淫①事。
三、僧随触境便犯，尼简境有上下。
四、僧不问境染净，尼触必俱染心。
僧祇：若尼轻处有疮痈，得使男子治之，先令二女急捉，令不觉男子手；若重处者，使女人师治。
善见：若比丘触尼，尼身不动，受乐，随处得罪。
犯中，初科。
僧尼四异，并僧通尼局。
一、死活异。
僧通四境，觉及不觉、新死、少坏。
引律证者，即前戒本，既标污心，明须活境。
二、大小异。
三、身分异。
四、心境异。
下引僧祇、善见，别证第三。
随处得罪，此约尼犯，分境重轻；若论比丘，一向成重。
①能作淫，小儿可犯吉，十诵：大尼在俗时怀妊，后生男儿，未离乳，母尼得触，余尼犯吉。
四分，同僧中。
十诵：不犯者，父、兄、弟、儿想，若水、火、刀、杖、恶缘等①，一切无著心故。
非无吉罗。
不犯中。
初指本宗。
律云：若有取与，及解救等触，一切无欲心，不犯②。
次引他部。
初是想差。
若下，即急难。
一切无著，显上开意。
非无吉者，制非仪③故。
①恶缘等，彼云：或欲堕坑，若值恶兽难、恶鬼难，不犯。
非无吉罗，钞主之语。
②无欲心，不犯，僧触戒，有欲心与，非仪，兰、吉。
而僧自有欲心，则不问境染净。
尼必俱有染心，则故可有异乎。
③非仪，尼钞云：若共男子捉器等，皆非威仪；欲心动物，偷兰。
八事成重。
五缘：一、人男；二、人男想；三、有染心；四、犯前七事未忏；五、八事作，犯。
六、八事成重戒。
佛在舍卫①。
长者与偷罗难陀尼系心，受长者捉手等，尼白佛，因制。
若比丘尼染污心，知男子染污心，受捉手，捉衣，入屏处，共立，共语，共行，身相倚，共期，是比丘尼波罗夷，不共住。
列缘第四，此戒必须八事满足方犯，忏则不成。
①佛在舍卫，简正：时难陀尼与沙楼鹿乐长者，先各有染心，共入屏处，乃至共期，招讥故制也。
问：前戒何以才触著便犯，此戒何满八方犯？
答：前据心厚重，此约染心轻，要假满八方犯也。
八事：一、捉手者，乃至腕；二、捉衣者，身上衣；三、入屏处者，谓离伴见闻处；四、屏处立、语、行等三事亦尔；七、身相倚者，二身相及；八、共期者，共行淫处。
若尼、男俱染，犯上七事，七偷兰；若不忏，犯八事，波罗夷。
释八事中，初文。
对前戒本，可解。
准此，犯八捉手不成重。
若一男犯八，一时犯八，八年犯八，八男成八，但成八，重，亦无次第。
僧祇①如此。
料简有三。
一男八男，谓人同异；一时八年，明时远近；无次第者，犯通前后。
①僧祇，三六·八：若一一次第犯八事，波罗夷；若间犯满者，亦波罗夷。
不犯者：若有所施与，若礼拜，若悔过，若受法，入屏处①不作恶事，不犯。
由俱无染心故。
下入暗室②犯堕者，由无所为，事涉讥丑，故犯。
不犯中。
初开屏处。
下下，简后戒。
即单提中，第八十六戒。
律因六群尼与男子入暗室，故制若比丘尼与男子共入暗室中者，波逸提。
彼从讥过，不约染心故也。
①屏处，彼接云：贼来，象来，恶兽来，刺来，若求教授，若听法，若受请，若来至寺内。
②下入暗室，钞批云：砺问：下文入暗室、入屏障处犯提，何意此得兰？
解云：下对讥过，不待俱染，但犯提罪；此谓俱染，容成大恶，故悉犯兰。
覆藏他重罪戒。
六缘成：一、是大尼；二、犯八重已；三、知他犯重；四、作覆藏心；五、不发露；六、明相出，便犯。
七、覆藏他重罪戒。
佛在舍卫。
偷罗难陀尼妹，名坻舍。
偷罗知彼犯夷，恐得恶名，遂默然不言。
后坻舍休道，方言。
白佛，因制。
坻，音迟。
若比丘尼，知比丘尼犯波罗夷，不自发露，不语众人，不白大众；若于异时，彼比丘尼或命过，或众中举，或休道，或入外道众，后作是言我先知有如是罪，是比丘尼波罗夷，不共住。
犯缘中。
覆重方犯；覆余罪，兰①。
覆比丘，提；覆下众，吉。
①覆余罪兰，律云：除八波罗夷法，覆余罪，随所犯。
自覆重罪，偷兰遮。
除比丘、比丘尼，覆余人罪，突吉罗。
又单提中覆粗罪与僧同戒，准知今文写误耳。
行宗云：覆夷犯重，覆残犯提，覆提已下皆吉。
有云今记准古记欤？
会正如是释。
若独住无人等，不成覆。
如忏罪中。
十诵：若尼被举、狂乱心，覆者不犯；若狂止仍覆者，犯。
僧祇：若尼见尼犯重，应向人说。
若犯罪人凶恶有势力，恐有命、梵难者，作念云：彼行业罪报自当知，喻如失火烧舍，但自救身，焉知他事。
得舍心相应。
准此，无记心亦不犯。
虽非舍心，无记不作覆心故。
覆藏者，不善心中，藏匿前罪，恐人外闻，故成也。
犯中，初科。
前引文示。
指忏罪中，即中卷忏篇，明十种缘，皆不成覆。
十诵被举是法隔，狂乱即非心。
僧祇难缘开，不成覆。
舍心相应，谓舍弃不说之心。
准下，次以义详，初示合开。
无记，谓睡眠遗忘等。
后明成犯，须不善心。
若欲发露故不成者，谓非清净者。
若对先知不肯发者，二俱有过，各须发露，故不成；如向有犯者忏，不成故。
又识人名①、罪名、种相者，须发露；反上不合。
若前人受竟，更不须说，恐有无穷之过。
若彼犯者已发竟，余人虽覆，不成，根本无过故。
十诵：尼不得比丘前发露，还向尼前。
若不识种相，至比丘所，泛问取解，还至尼边悔。
次科。
简所对人，有四别。
非清净者，初简有犯不忏也。
先知不肯者，次简覆藏不说也。
二俱有过，彼此皆成覆故。
向犯者忏，有诚例故。
识人名等者，三简如实不妄。
此通能所②也。
若前下，明一说。
若彼下，明非覆。
十诵不得比丘者，四、简异众。
僧尼位别，不得对首，唯听不识，咨请犯相耳。
①识人名，钞批云：谓识犯重人名姓，又识其所犯罪名罪种，而覆不发者，犯重。
若虽识前人，而不知所犯定是何罪；虽识是何罪，而不识罪名种；又虽识犯罪名种，而不识能犯之尼名字：并无覆罪。
故言反上不合。
②通能所，能对、所对人共识人与罪名也。
故尼钞云：若欲发露，称犯重人名，各各说罪名种，方成发露也。
若不得人名、罪名，无覆藏过。
四分：若尼知尼犯八重，前食时知，后食时说，偷兰；乃至初、中、后夜时分不说，并偷兰；明相出，犯重。
三中。
乃至，略食后知，初夜说；初夜知，中后说等，委如释相解。
不犯中：若不知；若无人可向说；意欲说而未说，明相出；若说时，恐有命、梵等难，不犯。
不犯中，有四。
初是无心，下三并非意。
八、随顺被举比丘戒。
大略同僧中，故此不出。
僧直犯提，尼须三谏不舍，方结重夷。
已上八重，前四根本，后四枝条。
女情偏重，故须特制，即限分不同①戒也。
①限分不同，戒疏：禁微防著，故曰深防，如尼触犯夷。
济览：此且根、条相对，后四为深防也。
业疏释尼触云：初、不得相触，乃至畜生，轻重合论，俱不应也，此深防之言。
二、若尼染心已下，方显重位，识限相也。
此于后四中，又分深防、限分，今记依之耳。
十七僧残中。
媒嫁、二谤，如大僧中。
僧残篇十七戒。
媒谤及谏，大约同僧。
略示二条，余希不出。
言人戒。
四缘成：一、诣俗官所；二、言白衣；三、辞列其事；四、下手疏，犯。
第四，言人戒。
佛在舍卫。
有尼在兰若处，有居士为于此作精舍，后尼舍去，居士儿即犁此处。
诸尼往官所言讼，令官罚彼，因制。
若比丘尼，诣官言居士，若居士儿，若奴，若客作人，若昼若夜，若一念顷，若弹指顷，若须臾顷，是比丘尼犯初法应舍僧伽婆尸沙。
缘中。
初二并局俗人，道则非重。
四分：诣官共争曲直。
若断事人，下手疏者，犯；口说者，偷兰。
善见：尼共居士，往官所，语居士言汝说理。
若说，尼吉罗；居士说已，尼后说，偷兰；居士复说，尼得理不得理，皆残。
若居士言尼，官唤来，官自判与夺，尼不犯。
若尼至官所言人，令官罚物，随多少犯罪，应偿。
若被①夺物，就官乞护，不道名字，官自访得，治罚，无犯。
若人入寺，斫伐树木，不得夺刀斧，应还直②。
犯相中。
四分，初示所诣。
官及断事人，谓乡邑之长吏也。
次简言相。
下疏、口说，状词楷定；言说通泛。
故罪两分。
善见，初明互相言，方便趣果，成犯分齐，但取言他，不论得理。
居士言尼，不犯，可解。
若尼下，二、明夺物。
犯罪者，随成盗损故。
应偿者，是俗物故。
①若被，通释：尼为人所夺物，就官乞护，而非讼令治也。
不道名字，夺者名字也。
官寻其夺，若治者，非尼意也。
②应还直，简正：见论云：不得夺刀斧及损坏。
设损，应计直还价。
若不还，计直多少犯。
钞批：应还直者，既不与此柴，须还他斫柴功夫之直也。
五分：若尼为人轻陵，语父母、亲里、有力者援护之。
十诵：在断事人前，瞋恨诃骂本所打人，僧残。
若向余人说，偷兰。
五分听求援。
十诵，初制诃骂，次简所诣。
余人，谓非官及断事人也。
四独戒。
第七，四独戒。
佛在舍卫。
有尼褰衣渡水，为贼触娆，人讥故制。
又有尼多诸弟子，舍众，独行入村，又于村中独宿，人皆讥云欲得男子。
又六群尼，与众尼于拘萨罗旷野中行，而常在后。
人问①，答云欲得男子，诃已因制。
四戒合制，随一成犯。
若比丘尼，独渡水，独入村，独宿，独后行，犯初法应舍僧伽婆尸沙。
①人问，彼云：诸比丘尼见已，语言：诸妹，汝等何故在后行不与我等俱？
答言：汝等但自行，何预汝事？
彼即问言：汝等不闻佛结戒，当共伴相逐行耶？
六群偷罗难陀答言：汝等不知我耶？
答言：不知。
我等所以在后者，欲得男子。
独渡河。
四缘。
一、是河水。
四分云独不能渡，不云深广。
今准①道行之戒，但使褰衣渡水，异陆行威仪，皆犯；大界内河，亦犯。
有桥者，如常开之。
二者，独渡。
前尼疾疾入水，偷兰；双脚上岸，僧残。
后尼独入水，犯兰；上岸得前尼为伴，不犯。
若乘车船渡，皆不犯。
律云：彼尼当求一尼共渡，应入水随深浅褰衣。
至彼岸，渐下衣已，然后一时上岸。
若不待后伴，偷兰。
三、无缘。
除命梵等难、伴命终也。
四、独渡河②，犯。
谓后伴隔河，便犯，无相援故。
独渡河中。
初缘又二，初定犯相。
道行戒③，即尼制边方有疑怖处，人间游行，皆犯提罪。
彼明行相，通界外内，可决今犯。
次明开缘。
有桥而渡，不涉水故。
车船亦尔，如次所明。
第二缘，初示犯相。
入水方便，上岸至果。
文据两尼以示轻重。
律下，次教正仪。
三、四可知。
①今准，今准等六字，可移后大界内上。
考道行戒无褰衣度水文。
②四独渡河，简正：问：此与前第二缘有滥否？
答：乍看似滥，穷旨不然。
第二缘中，发意拟独度，虽则入水，且未上岸。
第四缘，已度水上岸了，故下释云谓后伴隔水便犯也。
③道行戒，尼单提九十七，边界恐怖处游行戒也，律二六·一四云：若比丘尼，边界有疑恐怖处，人间游行者，波逸提。
广解云：随入村行，一一界，一一波逸提。
无村，阿兰若处，行十里，一波逸提。
行减一村、减十里，一一突吉罗。
若村中行一界内，突吉罗。
三时游行戒他境内恐怖处游行戒，广解亦同此，而不云大界内外之相，又无褰衣度水之文。
独入村。
四缘。
一、是俗人村，不问界内外。
伽蓝中俗人住处，独入亦犯。
四分：尼独行诣村，随所至村，僧残；若空野无道处，一鼓声间，亦僧残；村中独行一界，吉罗。
僧祇：若尼共伴行，至城邑界，当相去在申手内共过界，若在申手外②过界，偷兰。
二者，独行。
三、无缘。
四、越界，犯。
独入村中，初文。
四分，示村野分齐。
注示吉罪。
坊即是村，谓村中人家也。
僧祇明离伴分齐。
三、无缘，亦谓命、梵。
①约此坊内，尼钞云：准此，若一坊内独行，及一家独行，但得吉罗也。
知坊内、家内乃别也，则记解不详也。
会正云：注约一界中有多坊多家，但独越一坊一家云犯吉。
②在申手外，本文云：若相离伸手外，一足过，偷兰遮；二足过，僧伽婆尸沙；一人界中间住，偷兰遮；如是余人过，偷兰遮。
问：若离伴，伸手过界限可残，何但兰乎？
答：准下村门，实尔，但此欲过或至一足过欤。
若双足过界限，可犯残欤。
昔云：若欲入村，随有横道，但使越过，便犯。
诸部无文。
准律①云：若无界独行，一鼓声间，离伴见闻处，犯；若至村门，不待后伴，双足入限，僧残；若村中先有尼，不犯，以前尼为伴故；若出村，亦约门限为分齐，犯之得罪。
次科。
据本成犯，须约村门。
古解越界，乃约村中横道②成残，不唯太过，抑亦昧文。
下引律证，明约村门，足知非解。
出村亦犯，即知入出，皆名越界。
①准律，简正：诸部无文者，钞斥不许。
准律，无界独行，一鼓声间，离伴见闻，即犯。
此一鼓声间，岂无横道？
皆约村门为分齐也。
若村内先有尼不犯者，又约在见闻处，若离见闻处，独行一界，又犯吉也。
②村中横道，问：准钞文及余记等古师意，未必局村内，尚通村外横道，今记何但言村中？
答：今记意亦通内外，但外可知，故且约内耳。
独宿。
三缘。
一、离申手外宿。
不问俗、僧两处。
两处置床，在申手内，互相检校，方能离过。
若本在申手内，后因睡相离者，不犯；本作离意，随转侧，犯。
故文云：若舒手不相及，随转，一一僧残。
僧祇：当在申手内，一夜中三度以手相寻。
不得一时顿三，当初、中、后夜各一度相寻。
五分：若在不相及处，初、中、后夜，偷兰；明相出，僧残。
二、无缘。
除命梵、乐静等。
三、随卧，一一结。
独宿中。
初缘。
初句明犯分齐。
次句示犯处，不问僧俗，通一切故。
两处下，明持。
若下，示开。
故下，证犯。
僧祇明相检法。
五分示犯相。
独在后行。
或根本独去，或中间作意离伴见闻处行；又伴无诸难缘，故犯。
四分云：见、闻俱离，残；见、闻互离，兰。
独行中。
同上三缘。
初至处行，即第一缘。
根本即发足时。
又下，即第二缘。
四分下，第三缘。
不犯中。
开渡水者。
若共伴渐渡，不失威仪；乘船、桥上、蹑梁、蹑石；伴尼死、休道、远行，及诸杂难，不得作伴，并开。
五分①：水浅，无畏男子处，不犯。
开入村缘。
如前具缘中。
开独宿者。
律云：共二尼宿，舒手相及处；若一尼出大小便，或出受经、诵经，若乐静独处诵经，或为病尼煮羹粥作饭，乃至余难缘，并开。
僧祇：若病、贼乱围城，独宿不犯。
开独行中。
应在不离见闻处；若一尼大小便，诸难，皆开。
僧祇：不得出聚落界；除道行便利、邂逅失伴，未及中间，不犯；病亦如是②。
五分：若恐怖走时，老病不及伴者，不犯。
不犯四节。
初、独渡中。
言共伴者，非犯缘也。
乘船等者，不涉水也。
伴死等者，非本意也。
五分，水浅，无触娆也。
次、入村中。
指如前者，即第三无缘也。
三、独宿中。
初约守戒明不犯。
若下，伴有缘也。
乃下，己有难也。
独行中。
伴缘、己难，并同上开。
僧祇、五分，并据缘开可解。
邂逅，不期也。
①五分，一一·一一：或有桥船，不敢独渡。
或有宿处，畏诸男子，不敢独于余处宿。
佛言：水浅有桥船处，畏男子处，是名因缘，不犯。
无畏男子，钞文无字多写。
②病亦如是，若准本文，但是一缘。
彼云：共道行，有比丘尼病不及伴，独在后。
佛言除病。
今及伴，独在后，佛言除病，今分为二，或不病，有后伴故。
单堕中。
纺绩一戒，律文，随擗、引、萦、织等，一一堕。
成衣，不合忏、著。
单提①一百二十。
与僧同者，如前释相。
异但出一，现行数犯。
余寻尼钞，自可委明。
第一百十四纺绩戒。
佛在舍卫。
六群尼自手纺绩，居士笑言如我妇无异。
白佛，因制。
若比丘尼自手纺绩者，波逸提。
擗谓分擗，引即牵引，萦谓卷络，织则可会。
四事随作，皆犯堕。
恐谓忏竟得著，故制不合。
随著，吉罗。
今时尼女，机织刺绣，以为事业。
弃亲入道，本图何事？
若此出家，何如在俗？
避溺投火，即斯人矣。
①单提，律二四云第二分，一百七十八单提法云云，戒本结数亦尔。
又戒疏云：次解第五，僧尼不同。
九十戒中，六十九戒僧尼同犯。
记云：尼有一百七十八提，今且约僧数对明同异。
又十门第八门，记出异戒中云单提中一百九，合之同戒六十九，则百七十八戒也。
今按，今钞写误。
余上下戒，非无种相。
行稀用寡，且略而已。
结中。
上下，即戒本前后也。
七、相摄诸行。
尼以无伴，多度非法之人。
但希利己，不准道教故。
律中二十余戒，偏结和尚之罪。
故律云：度弟子已，应以衣食及法摄取。
五分：师僧应六年自摄，若教他摄弟子；违，犯堕。
僧祇：和尚尼欲授弟子具戒，应先求善比丘，不得临时选众。
若不可得者，当求半许，若过半而作法。
四分①云：受戒已，不得辄离和尚。
五分：当六年依承和尚。
余有师徒教授，报恩供养，诃责治罚，并如上卷师资相摄中。
第七门中，初教摄众。
二十余戒②者：一、度妊身女；二、度乳母；三、度年未满；四、不与二岁学戒；五、不与③六法；六、与学法满，众僧不听，而与受具；七、度④小年曾嫁，减十二与受；八、小年学戒满，不白众，与受；九、知⑤而为受；十、不教学戒；十一、不⑥二岁随和尚；十二⑦、僧不听而授具；十三、未满十二岁为和尚；十四、满十二岁，僧不听，便授人具戒；十五、僧不听故，谤僧有爱等；十六、父母夫主不听，与受具；十七、知非法女人，度令出家；十八、令舍学法与受具；十九、从式叉索衣，言为受具；二十、不⑧满一岁，授人具戒；二十一、受本法已，经宿往僧中；二十二、不⑨病，不往教授。
凡摄弟子，不出有二：一者事摄，即衣食；二者义摄，即法训。
衣食可阙，法不可无。
五分六年自摄，和尚亲教也。
比丘五夏，分差降也。
若教他摄者，付余人也。
僧祇，次明受具。
当求半许者，据本僧尼各须十人，准边方开，但五人耳。
过半者，极至十也。
注中。
以犯残已下，并足生善门事，故唯简犯重。
恐其求备，法事难成。
但选秉法之人，余人但不犯重，不必具美，故云可可。
此据无人，有则须择。
四分下，三、制依师。
本律不限⑩年数，故引五分决之。
余下，指略。
①四分，二八·一一：云何受具足戒已，离和上去，不被教授？
若比丘尼，不二岁随和上尼者，波逸提。
②二十余戒，资持云：尼单提中，自百十九至百四十，合出二十二戒也。
然济缘出二十一戒，略二十二不病不往教授也。
律自二七中至二九之初。
③五不与，尼钞云：不说六法名字戒具六缘犯：一、是十八童女；二、与学羯磨；三、不说六法；四、年满二十；五、受具戒；六、羯磨竟便犯。
④七度，戒本云：度小年曾嫁妇女，年十岁，与二岁学戒。
年满十二岁，听与受大戒。
若减十二与受大戒者，波逸提。
⑤九知，戒本云：若比丘尼知如是人，与受具足戒者，波逸提。
广解云：如是人者，淫女也。
又尼戒题云度淫女戒。
此通制十师，上诸戒但制和上，故上诸戒广解并说三说竟，和尚尼波逸提，此戒不言之，知通十师。
⑥十一不，济抄：首疏云：二岁随者文误，如五分六岁也，或与彼不同也。
而祖师意亦六岁也。
尼钞犯缘第四云：未满六夏。
⑦十二，第六、第十二似不异，准尼钞，第六、与根不具人具戒也。
⑧二十不，此外度大小便常漏人戒度二形人度二道合人度负债人四戒，亦制和尚。
今不列者，未详。
⑨二十二不，依律及戒本应作不病不往受教诫，然此戒尼众通制，今取此者，未详祖意。
⑩本律不限，彼言不二岁随和尚，约极下者，极可至六，故云不限。
次明诸要行，勿过八敬①。
善见：佛初不度女人出家，为灭正法五百年。
后为说八敬，听出家；依教行故，还得千年。
今时不行，随处法灭。
故须励意。
要行中，初科。
善见本缘。
如来成道十四年，姨母求出家，佛不许度。
以正法千年，若度减半，故不听之。
阿难三请。
佛令传②八敬向说，若能行者，听汝出家。
彼云顶戴持，即得戒也。
今下，斥时诫励。
①八敬，简正：若依当部，八不可过法；五分云八不可越法；十诵、善见，八尊重法；母论云八师法；了论云八尊师法。
今云八敬者，依僧祇文也。
通释云：善见一八·五亦有八敬文。
②令传，简正：按四分·尼法，爱道与舍夷女五百人，遂自剃发，倚祇桓门，阿难三请，乃至五百释女咸八敬受也。
若依五分，唯爱道一人八敬得戒，余女以爱道为和尚，于大僧中白四羯磨十一众受也。
今列其名：一者，百岁比丘尼，见初受戒比丘，当起迎逆，礼拜问讯，请令坐；二、比丘尼不得骂谤比丘；三、不得举比丘罪，说其过失，比丘得说尼过；四、式叉摩那已学于戒，应从众僧求受大戒；五、尼犯僧残，应半月在二部僧中行摩那埵；六、尼半月内，当于僧中求教授人；七、不应在无比丘处夏安居；八、夏讫，当诣僧中，求自恣人。
如此八法，应尊重恭敬赞叹，尽形不应违。
次科，正列中。
初制礼敬，二、三制犯上，余五并制依训。
准五分。
爱道闻说八敬，再凭阿难，重白世尊，更乞一愿：听比丘尼随大小礼于比丘。
如何百岁礼于新戒？
佛言：若听依腊次，无有是处。
因说女人五障①等。
尊重等者，明敬义也。
不应违者，违则有犯，示制教也。
一、二、四、六、七、八，并堕；三、五，皆吉。
①五障，彼云：女人有五碍：不得作天帝释、魔王、梵天王、转轮圣王、三界法王。
若不听女人出家，正法千岁，今减五百。
又云：若女人不出家，佛灭后士女竞集，随比丘后四供无绝，布发踏上；今听出家，殆尽。
阿难闻已，悲恨流泪。
佛言：勿复啼泣，魔蔽汝心，是故尔耳。
五分：应遣三尼，来僧中自恣。
中含，八尊师法中：若比丘听尼问经、律、毗昙，然后得问；不听者，犯第五尊师法。
僧祇：尼入僧寺，应头面一一礼比丘足。
若老病不堪，随力多少。
不遍者，总礼，口云我尼某甲，头面礼一切僧足。
若比丘入尼寺，尼礼亦尔。
不得云是犯戒是医师是摩诃罗无所知，及虚实罪。
比丘得说尼实罪。
尼若骄慢，不敬起迎礼足者，越敬法。
十诵：见大僧不起者，堕。
五分亦尔。
次科。
诸文并示异相。
五分，自恣三尼，一正二伴。
中含八法，前后并同，唯第五①云：不得辄问比丘经律论义；若听，得问。
尊师即敬之异名。
僧祇，初教礼敬；不得下，次制讥毁。
十诵、五分，证上违敬。
①唯第五，有云勘本文，彼略，今第二、第五加也，余不异也。
钞批、简正，所引亦尔。
僧祇①：若亲里，尼得软语语，不得诃责。
若年少者，语云：汝今不学待老耶？
汝后当教弟子，弟子亦学汝，是故应随顺受经、诵经。
杂行中，初文。
僧祇，由是亲里，故听语告。
若容诃责，则违敬法故也。
①僧祇，准尼钞，有若比丘犯过五字，则义益显矣。
四分：尼辄入僧寺，堕。
五分：若立不见比丘，不得不白而入。
白时，比丘筹量可听以不。
如上明之。
四、五二律，教尼入寺，即初敬摄。
如上明者，即前说戒中。
二、明式叉摩那法。
次明式叉，标中。
注文，初句翻名，次句示体同下位，先下显加受所以。
四分：十八童女，应二岁学戒。
又云：小年曾嫁，年十岁者，与六法。
萨婆多：年十二得受具者，为夫家所使，任忍众苦，加厌本事。
僧祇亦同。
十诵中：六法者，练心也，试看大戒受缘；二年者，练身也，可知有胎无胎①。
广文如彼。
故文中②尽形，为法故；二岁堪受，无胎故。
释中，初科。
四分通示二位。
续引论律，别明开小。
十诵，明制法之意。
心须法练，身假时知。
身净则可息讥疑，心固则方堪受道。
适机立教，其在兹焉。
①有胎无胎，准简正，十诵：有居士妇名曰和罗，大富多财也。
后家人分散，唯是一身。
先自怀妊，愁故病瘦，胎不长，彼谓胎儿已死。
后出家，而身安乐，故其胎后长，诸尼驱出。
佛因制二年学法云云。
②故文中，六法说相期尽形受也，故业疏云：是知学法为净心，本列尽形者是也。
约制有期为净胎，本文列二岁者是也。
应立离闻处，著见处，白四受法。
后召来，与说六法名字，乃至答言能持。
如常说。
二中。
准羯磨，先具仪教乞，次离僧作法，三、召入说相。
广如彼文，不复烦引。
此式叉尼，具学三法。
一、学根本，谓四重是。
二、学六法①，即羯磨所为，谓染心相触、盗人四钱、断畜生命、小妄语、非时食、饮酒也。
文中列淫、盗、杀、妄者，随十戒而言，沙弥已学。
三、学行法，谓一切大尼戒行，并须学之。
三中，初科。
三法：初、后二法，即本所行；第二六法，是今所授。
据其体相，沙弥具发，但是重嘱，意存二练故也。
文下，示列相，以律中先牒四重，随明四法。
如云：不得犯不净行，行淫欲法；若式叉摩那尼，行淫欲法，非式叉摩那、非释种女。
若与染污心男子身相触，缺戒，应更与戒。
是中尽形寿不得犯，能持不？
余三并尔。
非时饮酒，当体即法，无别本也。
①六法，简正：若准十诵，文将四重及摩触八事为六法也。
通释云：五分二九·五：杀、盗、淫、妄、酒、非时。
祇无六法名字，十八法如下引。
若学法中犯者，更与二年羯磨；若犯根本者，灭摈；犯余行法，但名缺行，直令改悔。
若满二年已，犯者，更与二年。
次文。
初示三犯差别。
若满下，别点学法。
律云：式叉尼，一切大尼戒应学，除自手取食，授食与他。
若自取食食，律亦制犯，无沙弥尼者开之。
有者，得授与尼，自须受取。
三中，初文。
前引文。
一切制学，明其同也。
除授食者，示其别也。
此二句共为一事，谓自取授他，不同大戒，从人受已，展转授也。
若下，释疑。
古师将为二事①，谓开自取，如疏引之。
初明自食制受。
无下，约人有无，以明开闭。
①二事，谓自手取食与授食与他，斯为二。
通释云：若依四八尼犍度似二事，彼云：除为比丘尼过食，自取食食。
又母论八·二五：式叉摩尼如大比丘尼法，但除自取食食，取已至明日故得食。
然律不受食戒，及次僧祇文，明制取食。
僧祇云：应学十八法。
一、在大尼下，沙弥尼上坐。
二、式叉不净食，大尼净；大尼不净食，彼亦不净。
三、大尼得与三宿，自与沙弥尼三宿。
四、得与大尼授食，除火净五生种、取金银钱，自从沙弥尼受食。
五、尼不得为说七聚名。
六、得语云：不淫、盗、杀、妄，如是等忆持。
七、八，至布萨自恣日，入僧中，互跪合掌云：阿梨耶僧！
我某甲清净，僧忆持。
三说而退。
九、十、十一、十二，后四波罗夷，犯者更从始学。
十三、十九僧残已下，若犯，一一作吉罗悔。
余如彼说。
次科。
十八法，初是坐位。
次三种，对尼同异：二即护净，不净即宿、触等，下不污上，故尼净，上得通下，故彼不净；三、同宿；四、授食。
五、六二种，并制大尼，显彼所闻。
七、八众法，余皆自行。
后九至十二，别配后四重戒，犯者更学，重与二年。
问：不云前四夷者？
答：在根本制，此明学、行二法耳。
问：犯后四夷障戒不？
答：犯者更学，而不灭摈，故知非障。
业疏云前四限分，后四枝条故也。
余如彼者：十四、不非时食；十五、不停食食；十六、不捉钱；十七、不饮酒；十八、不著花鬘。
四分：不知戒相故，造作非法。
制与学法，尽行学之。
十诵，为度妊娠女人，后起过，佛令二岁学，可知。
三中。
四分制六法缘。
行合作形，字误。
十诵制二年缘。
起过，谓生子招讥。
三、沙弥尼法。
大略与沙弥法同。
若据行往法，式叉不与大尼为伴，以戒不满故。
自不得以沙弥尼为伴，以非同学故。
若二尼兼一式叉，若二式叉兼一沙弥尼，得为伴。
余人不合。
第三，沙弥尼中。
初指同法。
若下，显别行。
通明三众，不独沙弥。
以尼三众，不得独行，故须简伴。
初制简伴。
若下，次听兼带。
余下，三、制非类。
即僧二众，俗男女等也。
诸部别行篇第三十释诸部篇。
题标诸部，通指外宗。
若据篇中，亦引四分，乃是对显本、异不同。
别行二释，亦同前解。
古云：博学为济贫。
此言诚验。
叙意，初科。
古云者，先贤相传之语。
贫，谓见闻寡薄。
语实有取，故云诚验。
引此欲明学者，不可专守一宗，必须兼该外部故也。
若四分缺于事法，他部自有明文，理必准行，不乖二是。
次科。
事谓行事，如六相自然、足数众相之类。
法谓羯磨，如持衣、加药、通结净地、灭摈白四等。
彼此通用，故云二是。
然则弃急从缓，舍有求无，捐轻重之是非，任愚怀之取舍，此乃自贻负愧，罪岂他科？
当随本受为宗，钞序具显。
三中。
弃急从缓，如取僧祇持衣，用多论无衣钵得戒等。
舍有求无，如受日用僧祇①求听，取十诵二七夜等，则是舍四分之有，求本部之无也。
捐亦训弃。
如弃本宗重犯并夷，而用十诵再犯但吉；又如弃四分五钱判盗，而用十诵八十；又如弃四分疑心轻，取五分疑犯重之类。
彼此互望，则有是非。
上三句，别举三失，不出缓急有无轻重。
任愚怀取舍者，通该上三也。
此下，彰过。
失学任意，动陷刑名，故云自贻等。
获罪可惭，故云负愧。
当下，示法。
指钞序，即第三门约教判处意也。
①僧祇，彼二七·二九云：应作求听羯磨。
即事说。
若全未预法，则随入一部为依持。
顺文谨用行之，可以为准的。
四中。
全未预法，即创入道者。
随入一部，即初受也。
顺文等者，令依宗也。
则明此篇之来，不唯对显本、异之殊，抑被他宗纳体之者。
然事乃万途，寻条难反；且疏要约者，用示规模。
五中。
上二句示广。
通指诸律，更兼众论，条流之繁，则可知矣。
难反，言其不可穷也。
下二句显要，即下七门也。
就中分七：一、明僧数多少；二、圣法通塞；三、重犯不同；四、摄事宽狭；五、心境差别；六、舍忏有异；七、随相阶别。
标列中。
第四明受日、净地。
受日则四分三品为狭，十诵三十九夜、僧祇事讫为宽。
或可二宗但有二法为狭，本宗三位为宽。
净地，则四分用废教为宽，他宗制断为狭。
初中。
僧祇：和尚受戒，十人之外；舍堕法，入五人僧摄。
以忏主单白和僧，问僧许可，自不足数；至还财之时，是僧作法，还得足数，类同五人自恣中。
四分无文。
诸师：四人舍堕，第五所为①，不入僧数。
以律列四僧中不言，故知得用。
若准通教，上解者非。
五人受忏，始终无妨。
余如中卷忏聚法中。
释中，初文。
僧祇，初明受戒。
和尚在外者，彼以羯磨所牒，同所为故。
次明忏舍，初标示。
以下，释所以。
自不足者，为僧所量故。
还财得足者，别有所为故。
同自恣者，四分边受二白②、自恣一白，是五人法。
僧祇更加诸尼萨耆。
计论用人，唯白召、自恣法，是本五人。
对和、舍堕法，是相从五人。
以戒师、忏主，为僧所量，即所为人，无僧用故。
余如业疏。
四分下，斥古，初出彼计。
四僧不言者，谓不言除也。
律中，四人但除三法，受戒、自恣、出罪故。
若下，通会。
通教即僧祇。
①第五所为，即受忏人，是为僧所量，故属所为。
故知舍堕四人法，律四僧中不除，依此义也。
然忏主作羯磨，岂非能秉？
故依僧祇属五人僧，但非如说戒、白召等一众同忍，故相从五人也。
②边受白二，凡受戒有三单白、一白四。
三单者：一、差教授师，此及白四，四人法也，教授师及和尚一向所为故；二、召入众单白，是本五人法，同能秉故；三、对众问难单白，此戒师问僧，身非预忍，理可四人，但秉僧法，非别所为，相从五人所摄也。
具如业疏。
③旧解，会正：至下，谓受忏已，还彼衣时，忏主却入僧数类，不可比类自恣双差五德时，不入僧数。
斥意云何？
谓自恣有差五德、和白二法。
初属四人法，五德所为故。
次五人法，五德能秉故。
今钞类白法五人，彼反类差法不入五故。
十诵：无和尚人，受戒得戒，作法僧犯罪。
萨婆多云：先请和尚，受十戒时，和尚不现前，亦得十戒；若闻死者，不得。
受具，不现前，不得戒；若僧数满，设无和尚，亦得戒。
善见：无和尚受者，得戒，得罪。
黄门①为和尚亦尔。
伽论云：白衣为和尚，与白衣受，得戒，得罪；非出家人亦尔。
萨婆多云：不除鬓发，无衣钵，受者，得戒，得罪。
若准四分，并不开之，律云不名受具足戒也。
受缘中，初科。
五节，前四明无师、非师，后一明受者非法，通许得戒。
此等并据一期接诱，亦非常教。
四分并不开者，以初受一法，万行根本，必假多缘，方能成遂。
各据一途，故分两计。
①黄门，简正：黄门者，一云，是受后变为黄门，体不失也。
二云，是初受时，黄门受戒不得，即十三难中之一数。
今将此人为和尚，亦得戒，所以然者，上句无和尚犹自得戒，何论受后变作。
十诵：男子作女人威仪，如男子受，得戒，得罪。
女相反上。
五分：若自截男根，若留一卵，得受；全无者，灭摈。
五百问云：坛上师僧，或著俗服，或犯禁戒，若受戒人知是非法，不得；不知者，得。
弟子著俗服，当时不问者，得。
伽论云：不知和尚是贼住，依彼受戒，得戒，诸比丘犯吉罗。
本犯戒人、本不和合人、非出家人为和尚，亦尔。
次科。
十诵，男著女服，即受缘中，阙出家相。
女想反上，即不得也。
五分，简犍黄门，有得、不得。
五百问，初明师非法，则约弟子知不知；下明弟子相乖，则据师问不问。
伽论贼住本犯戒，即边罪。
此二属十三难人。
本不和者，受时别众也。
非出家者，即白衣也。
并约弟子知不知，以论得否。
十诵：一界内，四人一时受具者，得四处展转与欲①。
若一比丘一处坐，足四处僧数。
一处一人②，作羯磨被四众者，如以材木床榻，连接四界，坐上足四处数，得被四人一切羯磨，皆如法也。
摩得伽云：颇有比丘，与四处人，说戒、受戒，作羯磨，为得不？
答：得。
乃至五处亦尔。
八人、十二人、十五人、十八人，亦尔。
第三中，十诵，先明与欲。
四处作法，互相取欲。
若本四分，即为破僧。
若下，次明足数。
谓一比丘，足多僧用。
如材木等，举相以示。
伽论，同上。
八人者，受戒四人、说戒三人，一人身兼两处也。
十二人者，谓两处受戒，各有四人，一处说戒有三人，以一人充三处用。
十五人者，谓两处受戒各四，两处说戒各三，用一人充四处也。
十八人者，两处受戒各四，三处说戒各三，用一人兼五处。
且举五处，更多应得。
①展转与欲，钞批：立云：一界内四处受具，一处各有十人，总有四十人，有人持三处三十人欲，往一处说，不犯别众，如是递互展转而说欲也。
②一处一人，又云：一处一人作羯磨被四众者，立谓：取木十字安四界中央，羯磨人在中央坐秉。
简正：搜玄云：如一床有四脚，各在一处界中，各有三人，各欲作说戒事，一人在中间床上坐，秉说戒羯磨，足四处，并得成羯磨法。
善见①：沙弥犯重，得出家。
除坏尼净行，不得。
准此，开学悔也，不得受具。
第四，初引文。
犯重，即边罪。
边、尼并难，约过轻重，故得否两殊。
①善见，一七·七全文云：沙弥有十恶，应灭摈，何者为十：杀、盗、淫、欺、饮酒，毁佛、法、僧，邪见、坏比丘尼，是名十恶法。
惟坏比丘尼净行，永摈不得出家。
余九戒若能改悔，不更作，得出家。
此十三难人，为人作师受具足戒，亦不得戒。
简正云：沙弥犯重得出家者，谓受具也。
坏尼净行不得者，谓不许受具，永灭摈也。
若能改悔者，亦许受具也。
准此开学悔者，搜玄：钞主准四分开学悔，彼律即须永弃不开。
今准当宗，大僧犯重，皆开学悔；此沙弥坏尼，准僧亦开。
资行云：此事不审，可考本文。
二、圣法通局。
四分羯磨，略则三种，广则八品，加减不成，圣印一定。
如单白，不得加白二；白二，不得作单白等。
第二门，羯磨中，初文。
广略开合，具如上卷。
业疏，加小众悔兰为中上，则有九品。
参互增减，并判非法。
僧祇、十诵，加得成就。
应作单白，白二、白四者弥善。
减则不成。
僧祇加一中间羯磨，亦名求听羯磨。
明了论中间亦同。
解云：谓在单白、白二之间。
又加白羯磨，唱所立事，不问听许、不遮。
余三羯磨同四分。
又云：中间、直白，此二羯磨，三人等通作；余三，必四人已上。
僧祇、十诵，制减许增。
单白通二，白二通一，极至白四，无所通矣。
僧祇加中间，则有四种。
求听，如受日法，从僧求故。
了论中间在二间者，唱白一分，羯磨一分，共为一法，唱事、问听，皆不具足，如后所引。
加白羯磨，如今打槌白众之类，直尔白知，故不问听否。
及余三法，则有五矣。
又云下，总简。
业疏所引，更兼单白，则有三法通三人作，与今不同。
故疏通云：准此单白，既有问听，云何非僧而得秉御？
大德僧听，言何所属？
今通其旨，三人和白，初则改辞，余文准用。
论通三人，岂不然乎？
四分：羯磨唯加三人，不得僧举僧；若谏，法①通多少。
十诵中羯磨得加四人以上受具。
所被中。
四分。
法不加僧，且约举论，受忏差人，例亦不许。
举是违恼，恐成破、别；谏是顺意，故通多人②。
十诵受具，义应同此。
①谏法，删定戒本云：有余伴党若一、二、三、无数。
②通多人，问：受忏又顺情，何不开？
答：疏云：乞受、乞忏，下情仰上，非具法仪，相似倨傲，义无授法。
济览云：通释有此答，释甚不尔，故引疏。
僧祇：不听与欲人多、坐僧少者，不成。
五分：听多人集，少持欲来。
僧祇：转欲即失。
与欲中。
僧祇、五分，不许欲多。
四分约缘，不可抑塞。
十诵多处展转与欲，颇符本宗。
坐僧即秉法者。
转欲失者，四分、母论开之。
三、明重犯。
四分，戒有重受，亦有重犯。
文云如前，后亦如是。
尼摩触云：随触，一一波罗夷。
第三门，本宗中。
由体非色，故得重增；戒从别发，故有重犯。
文云，即戒本四夷结文。
尼摩触戒，即戒本文。
十诵，不重犯，由戒不重受。
故犯淫戒已，更犯淫者，吉罗；犯盗、杀人、大妄，还得三重。
文云学悔尼①犯僧残，请比丘来，与我摩那埵出罪等，下篇随轻重也。
初篇，后犯但吉罗。
僧祇亦尔。
他部中。
由体是色，上中下品，一发永定，不容更增，故不重受。
受既不重，犯亦无再。
虽从别发，根本已坏，无复僧用故。
初、标异。
故下，引示。
同种不重，故后犯吉；同名有重，故还三重。
学悔犯残，可证无重唯局四夷。
①学悔尼，简正：钞引彼律二二卷安居法聚，文云学悔沙弥尼犯残，请比丘为作覆藏、六夜、本日治、出罪等。
玄云：准文既云本日治，便是有重犯。
表破云：搜玄不合妄添覆藏，律文既云学悔沙弥尼犯残，何处更有覆藏？
以尼不许别住，恐犯独故，且有半月摩那埵、出罪等。
如四分尼犯残，亦不合行覆也。
四、明摄事者。
且论受日，诸部不同。
四分三品，如上已明。
第四门。
四分三品，七日、半月、一月倍增。
如上，指安居篇。
僧祇，有二。
初、明七日，同于四分。
后、明事讫，便用中间别法①。
任前缘事未了，法在，不还者，得；必非破戒，三宝正缘。
故文云：大德僧听！
某甲比丘，于此处雨安居。
若僧时到，僧忍听。
某甲比丘，于此处雨安居，为塔事、僧事，出界行，还此中住。
诸大德！
某甲比丘，为僧事、塔事，出界行，还此处安居。
僧忍默然故，是事如是持。
僧祇。
前指七日。
次明事讫，初示名。
必下，简缘。
故下，引法。
天竺夏分多雨，故云雨安居，即召夏初为雨时是也。
①中间别法，即求听羯磨也。
简正：中间者，谓单白有头无尾。
文云大德僧听，若僧时到僧忍听等，是单白头。
作白未毕，无白如是，即无尾也。
便变羯磨文中有尾无头，有僧忍默然故，是事如是持，又无大德僧听！
谁诸长老忍者默然，不忍者说。
僧已忍，与某事竟等头。
故云中间羯磨也。
十诵，受日有二。
七夜之法，同四分而兼夜。
又用三十九夜法，用白二羯磨文，不同四分。
故彼律云：大德僧听！
某甲比丘，受三十九夜，僧事故出界，是处安居自恣。
若僧时到，僧忍听。
某甲比丘，受三十九夜，僧事故出界，是处安居自恣。
如是白。
大德僧听！
某甲比丘，受三十九夜，僧事故出界，是处安居自恣。
谁诸长老忍某甲比丘，受三十九夜，僧事故出界，是处安居自恣者默然，谁不忍便说。
僧已忍听某甲比丘，受三十九夜，僧事故出界，是处安居自恣竟。
僧忍默然故，是事如是持。
十诵。
七日同四分者，据七是同，兼夜则异。
四分日没法谢，彼宗夜尽方失。
失法虽有短长，护夏同在明相。
三十九夜，众法是同，日数则异。
牒缘云是处者，即指本住处，亦同四分还来此中也。
十诵：因梨昌设供在露地，佛令白二作净内中。
后外道讥言：秃居士舍作食及仓箪①，与白衣何异？
佛令僧坊外作食。
后为烟火起，人来索，食少。
从今日后，不听作净地羯磨。
若作，犯吉罗。
先作应舍。
出二十四卷中。
人便妄用②，云不须更结。
净地中。
十诵，初明开结。
内中，内犹入也。
次明移出。
梨昌③，即诸贵族居士，或是外道。
昌车语转。
箪，即盛食之器。
后明禁断。
僧祇亦然④。
四、五二律，随机开结。
人下，斥非。
古谓既皆制断，一切并作他物净，如疏委破。
①仓箪，会正：仓，藏也，藏谷物也。
周礼注：贮谷云仓。
箪，都寒切。
天竺威法师云：经中金色迦叶生缘，家有六十箪，令一箪容三百六十斛，准亦仓类。
应法师云：应作篅。
而说文云：刊竹为之，以盛谷也。
②人便妄用，批云：古人云：十诵既制不许净地，明不须结，所有食具，普皆望本主，即檀越物净畜之，故曰妄用也。
③梨昌，会正：四分云离车子，亦云梨昌，是诸贵族也，翻薄皮子。
④僧祇亦然，三一初云：僧院内作食厨，潘汁外流，世人讥嫌。
佛言：不听内作净厨，燔汁流外。
作净厨法，不听东方北方作，应南方西方作。
若依此文，似不禁断。
四药篇引上文。
记释云：流外者，净地外大界内。
与今异也。
五、心境不同。
四分，心境想疑，如持犯方轨中。
第五。
四分指上，即五句中，疑想二心，可学不开；不可学，皆分轻降。
五分，无疑心。
以疑通是非，故有犯结正。
彼律云：是女疑①、虫疑、草木疑②，皆随犯残、提；想是决彻，若境、心不相当者，不犯。
如四分，破僧、淫戒、受戒，不开知疑，余则通开。
余如随相。
五分无疑。
引云女疑，摩触、二粗等，对下犯残。
杀虫、坏草，对下犯提。
下引四分相比。
破僧淫酒，并不开疑想，对下疑字。
受戒，知师犯戒，虽受不得，对下知字。
①女疑，摩触戒云：女疑，僧残。
②草木疑，坏生戒云：生草疑，波逸提。
③或约师疑，若依会正云：本宗淫、酒戒，不开想、疑；破僧、减年，不开疑心。
疑尚不开，况复知乎。
僧祇，性恶罪①上，无疑想故。
彼云女作黄门想触，僧残，以悉从境制。
若遮恶罪上，得有想、疑。
故文云：生非生想，非生疑，吉罗。
僧祇，遮性两别。
①性恶罪，摩触非是性罪，且约威仪两分，以为性遮乎？
或可戒淫触仪，故云性遮欤？
通释：随相·摩触戒：僧祇意谓男子黄门而是女人，触者残，谓前有方便心，后称本境。
记意亦如是。
僧祇约境，钞约心，何相违耶？
又今约境释。
济览：此义不足疑，十门及摩触戒下具校之，可见。
十诵，若前有方便心者，具除想疑，并结正罪。
彼云：有主物，无主想及疑，皆重。
亦不问前境遮、性。
若前无方便心者，具有想疑结罪。
十诵，方便有无。
各引文据，在文可解。
且引大途，非无五三不同者。
结中。
不举细碎，趣言其数，故五三不同也。
六、舍忏不同。
十诵：二宝，少者永舍；多者舍付同心净人，净人令舍①作四方僧卧具。
罪僧中悔。
余同四分。
六中。
本宗他部，舍忏差别。
但举其异，而指其同。
本宗，二宝舍与俗，蚕绵斩坏，乞钵入厨，长药三用，诸衣、卧具并还本主。
十诵永舍，谓将弃之。
多付净人令舍者，由犯过财，不听自舍故。
文中似多净人二字，详之。
①令舍，应作取之，彼言净人取是宝已故。
五分五种。
入僧永舍。
二宝舍与僧，僧差人永弃；若僧不弃，净人为僧贸衣食，与僧食用。
唯本主不得用，恐遂本心故。
永入僧。
五敷具①，入常住用，唯本主不得坐卧。
入俗僧。
舍药与僧，僧舍与俗人。
沙弥涂足、然灯，本主亦不得用，一切比丘不得食。
余同。
五分。
初入僧弃者，即属僧物，不弃由僧。
五敷：蚕绵，黑毛，白毛，减六年，不揲坐具。
三、入俗僧者，先舍与僧，僧与俗故。
余同者，四、乞钵入厨，五、诸衣还主，同四分也。
①五敷具，定宾等五敷解为敷物，钞主为袈裟，而文云不得坐卧，是顺定宾意，然今师且约不牒坐具也。
五敷者，言总意别也。
今考五分，敷具者，卧褥也，与四分、僧祇等不同也。
故五分蚕绵卧具戒广解云：憍赊耶者，蚕所作绵。
卧具者，卧褥。
应舍与僧，不得舍与余人。
僧以敷地，若敷绳床及卧床上。
除舍褥比丘，余一切僧随次坐卧。
余四戒同。
僧祇五别。
舍入僧无尽财中。
谓畜、贸二宝，若生息利，作僧房舍中衣，僧不得分用及食，为折伏本主贪心故。
舍入僧用。
谓五卧具、回僧物，随僧作何等用。
其中纯黑、憍奢耶，僧不得著用，得作地敷，及作向㡘、帐幔等；六年、不揲，不得为地敷，僧得著用，不得衬身；白毛卧具，好者如前，不好者如后。
余同。
僧祇。
宝藏名无尽财。
息利作衣，不得分者，恐彼获分，故云为折伏等。
二中五卧具，即上五敷。
初总示。
其下，别简。
纯黑即黑毛。
憍奢耶即蚕绵。
向即门户。
六年不揲得著者，上二细者，止得粗用，故不许著。
不身者，恐坏僧物故。
白毛，好者如前，同黑毛等；不好如后，同六年等。
余同者，诸衣、乞钵、长药等三，同本宗也。
善见中：金银，若无净人，可教掷去。
僧羯磨，差一比丘知五法者，使闭目掷去，莫记处所①。
善见。
金银，即二宝也。
五法，不爱、恚、怖、痴，知可掷不可掷。
①处所，彼接云：若记处所，突吉罗。
明了论中：若转车衣、待一月衣、过十日衣、过十日钵、雨衣、急施，舍与僧已，僧问须者，应还得用；若自无用，永舍入僧。
受非亲尼衣，舍还本尼；若本尼无，舍与尼僧。
使尼浣衣、回僧物，永舍与僧。
从非亲居士乞衣、一二居士，应舍还彼；彼若不在，或不取，舍与僧。
过足、三反，一切敷具，使织师衣，尽舍与僧。
瞋心夺衣，还舍与所瞋比丘。
七日药，二用。
文如彼具。
了论七段。
初段七戒。
转车衣即二离衣，待一月，即月望。
受下，次段一戒。
本尼无者，或死、反道、远行等。
使下，第三段二戒。
从下，第四段三戒。
一二居士，即劝、增二戒。
过下，第五，九戒。
过足即过知足戒。
三反即匆切索衣戒。
一切敷具，通收五敷。
使织师，更含劝织。
夺衣为第六。
七日为第七。
二用即与僧俗。
已上收二十四戒。
二宝、贩卖、乞钵、担羊毛、染羊毛，并如随相。
萨婆多云：贩卖物，若无同心净人，应作四方僧卧具，为止诽谤。
若作入佛，外道当言瞿昙沙门，多贪利故，令弟子舍物，持用自入；又除佛福田，无过四方僧。
不问受法不受法、持戒毁戒、法语非法语，一切无遮。
多论，明贩卖。
初明入僧；若下，次明不入。
佛有二意，初为止谤。
瞿昙，此云地最胜，谓在地人中最胜故，此即如来因地之姓，人犹称之。
佛昔①于劫初，作国王，禅位，师瞿昙仙修道，因以为姓。
又下，次彰福胜。
不问等者，显僧海深广，无不摄也。
不受法，即无戒也。
①佛昔，十二游经云：劫初有王，名大茆草王，禅位于臣，往师瞿昙仙人修道，遂受其姓，名小瞿昙，后裔相承为姓。
七、随戒杂相。
十诵：犯僧残随覆罪，不行别住、六夜，直与出罪，得名出罪，众僧得罪；乃至不行别住，直行六夜，直与出罪，得出，得罪。
更有六人，全不作法，直尔清净：一者，上座犯僧残，诸人生慢，佛言若一心生念，从今日更不作，即得清净；二、大德多知识；三、多惭愧，若遣行者，宁反戒；四、病重，不能互跪，无力能忏；五、住处不满二十，道路遇贼死；六、众不清净，往至他方，道路遇贼死。
佛言一心生念，如法忏悔，是人清净，得生天上。
律子注①云：此六忏法，不可妄用，及有侥幸。
唐为自欺，罪不得除。
要须广问明律者，能断之耳。
七中。
随相事多，且出一条特异之者。
初明行忏，违法开成。
更下，次开不忏，直得清净。
此六种人，初、二恐坏众信，为护法故；三、四身心怯弱，为接引故；五、六行法阙缘，为命难故。
心念忏悔，即复本净，后不须悔。
若准四分，一切不成。
律下，引注伸诫，遮后倚滥。
唐，虚也。
①子注，济缘云：文中小字，谓之子注。
余于唐武德九年①六月内尔时搜扬僧伍，无伤俗誉且闭户依所学撰次。
但意在行用，直笔书通，不事虬文，故言多蹇陋。
想有识通士，知余记志焉。
第三，批文为三。
初年月等，记其时也。
且闭户者，即终南苎麻兰若②，此记处也。
但下，即彰述作之本。
祖师降生于隋世，弘化于唐朝。
高祖神尧皇帝受隋恭禅位，始号唐国③，改元武德。
九年六月，绝笔时也。
尔前太史傅奕，党④助道宗，诬谤释氏，奏请沙汰，高祖依之。
于是抱道硕德遁于岩野，故祖师隐于终南苎麻兰若，首撰⑤此钞。
至九年，太宗复兴吾教，搜扬有德。
祖师是辅相之子，道德著闻，皆被搜选。
故云尔时等。
俗誉，此谓俗中声誉，无所伤也。
言闭户者，明避难也。
依所学者，彰有承也。
但下二句，述本志也。
直笔书者，不演义章，删除异论，离诸曲碎故。
不下二句，示谦损⑥也。
龙身有文彩者，谓之虬。
语涩故蹇，文鄙则陋。
想下二句，嘱审悉。
有识谓智高，通士谓鉴远。
文多记字，疑是传错。
①武德九年，此初制时。
若依重修，贞观四年始之，同八年终之。
若准后批云武德九年撰，而戒疏批云贞观初年，以武德九年改贞观，故无所妨。
②苎麻兰若，行状云：唐武德七年，徙崇义寺，至九年移终南山丰德寺。
准之，苎麻兰若即丰德寺欤？
③唐国，会正：唐即河东，是唐虞旧封也。
④太史傅奕，党，按佛祖统纪四十卷·一：唐高祖武德九年，太史令傅奕七上疏，请除佛法，乃至京师留寺三处，观一处，诸州各留一处，余皆罢之。
后傅奕得恶病，遍身糜烂，号叫而死。
高祖次子太宗即位，大复佛法。
云云。
⑤首撰，有云合作续，按行状，武德九年方隐南山，故知此钞在洛首之。
⑥谦损，济钞云：逊字欤。
济览云：借音欤。
