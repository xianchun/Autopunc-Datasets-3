洞山悟本禪師語錄之余。
從上宗乘，為物垂言，一如撾涂毒鼓，聞者皆喪，絕後乃重蘇，無舌而解語。湖南正脈，青石濫觴，五傳迄乎新豐，一瀉千里，百谷朝宗，法性波瀾，渺無涯涘。矧夫文章富贍，家法縝密，高懸寶鏡，善赴來機，自非入室神足，阿誰敢窺影鞭？門外游人逡巡退縮，歐峰奔逸絕塵，前玉步趨繼踵，以至二八賢哲，執轡并馳，駸駸乎其壯矣哉！其片言只字，崑璧南金，雖多載陳編，未見有全錄，僉曰祖庭闕典，莫同心不浩嘆。
宜默禪人為之慷慨發指，纂錄惟懋，采摭殆盡，乃厘作壹卷。昔者湛然澄禪師得山林居士等，涉獵叢書，鈔錄玄沙語，味際天浴日之海，咸於一滴，以慰禪者之渴心。今也宜默傚其故事者乎！可謂勤矣！若夫一家云，仍因標見月，得意忘言，個個臣奉君，人人子就父，則洞水逆流，彌漫乎四海，被其沾丐者，孰敢不隨喜？因叙緒言，辨諸卷端。
寶鏡流光，名重千古，分五位君臣，立偏正回互，空生滅影，見離微端。水晶盤走夜光之珠，瑠璃海產珊瑚之樹。弘宗一線，斷而復續。芙蓉丹霞，東谷南谷；靜慧妙悟，白云獨步。法流海東，兒孫四布。
吾大雄氏之於心印，淵淵浩浩，於戲大哉！在昔，此教也發機靈山，達乎少林，燈燈繼明，奕葉纓緌，以及乎我；然年世寢遠，其勢也不能無，同異而已矣。最其昭昭，莫若靈山，靈山以還，莫若少林，少林以還，莫若曹溪，曹溪一脈，流為兩派，涇流之大，沛然其波瀾狂矣。
方此時也，障而東之者，是乃出乎濟上、洞上之二家。二家各有其所存者，師師幾語相與，嚶其垂誨於千載之下。雖然其語縝密，其機高尚，辟之郢中之歌，其曲彌高，其聲彌奇，所謂國中屬而和者，不過數人而已。
所以如洞山語錄，其傳絕矣，其語雖存，浮沈春池，與礫相混，其故何也？杜撰之輩，妄以凡情改易古語也。最其甚者，如觀察使之語，皆改易；如渠今正是我，我今不是渠之語，有更正是作不是者，或有改不是作正是者。是以不能其脈不斷絕者乎！又如也勝前朝斷舌才之句，易前作知，則其義不了者乎。是以雖居士無盡，未嘗無不解本據之問也。大凡類此，予以為居今之世，志古之道，孟浪猶然，況後昆哉！
於是焉溫尋古本，竊竊乎校讎同異，纂集成矣。人或謂予曰：祖佛言教，似生冤家，始有參學分。此是弗洞山大師語耶？曰：唯然有之。曰：奚為非耶？予曰：將謂無祖佛，況亦言教哉？或聞予言，芒乎無對，予曰：已乎！已乎！茍有不者，此語之於編修，今也區區，其可再乎？
龍之為物，其非常耶？人能觀者，寡矣。丹青以畫，告人以龍，人知其為龍，不信者未之有。後觀真龍，告之以龍，人且怪焉。方今之世，孰不說法囂囂其教，似則似，真則否。如彼畫龍然，非惟畫龍不興云為霖而已。間奪朱，幾為病，於戲可懼！
屬者有禪人宜默者，再編集洞山語要，來以告予，予爇香稽首，看讀一過，謂之曰：近世支那禪師瑞白雪公有言曰：洞山古剎，我等祖基，傾頹已久，瓦礫不存，今幸孤涯上座住持，欲重新祖塔，我輩為洞山兒孫，烏可坐視乎？由是觀之，知重修棠蔭於彼土，今也於子亦資始祖錄乎我國，宜矣知所遵也。吾儕茍辱遠裔，安不喜躍？命工鋟梓，以廣其傳，俾參學者知丹青外寔有神龍，云行雨施，千古如此，請莫怪焉。
宜默禪英：
挹風采也，尚矣！未得接眉，以為歉耳。不圖辱領芳柬并新編洞山祖師語錄一本，剪緘敬讀書頭書尾區區道情，足以見研覃於大法之審實焉。且如祖錄，乃具威儀，安之卓上，凈手焚薰，拜讀一過，其搜羅之無遺漏，蘊崇之有富贍也，何異納千金於孤囊，托萬珠於一盆哉？可謂盡美矣！
更聞編次，見隨例於林氏素氏，公據可嘉焉。向有印月坡者，拔語於諸書，集洞山錄，以多臆裁，不行于世。如是編者，點檢異同，辨揀改易，以歸至正的實，則何人不隨喜而信受乎？有功于祖門也大矣！今承投惠，銘感曷罄？茲贈分科安樂行品一卷以表謝悰，余期面晤。時維溽熱，好加保重。不宣。
信士清左衛門者，丹州野野村人，姓菅原氏，菅丞相之苗裔也。今也以其地氏，少卜居京師，陸沈市錄，平昔歸依三寶，執弟子禮，法名慈湛，禪海其號也。昔者有女早世，婦亦沒兮。門今茲邂逅，謂予曰：屬聞之上人輯洞山大師語錄是耶？非耶？曰：是。曰：敢請捐財模印此錄，以廣其傳，俾新豐千古高調，殷其希聲於我國，愿與聞此遺音者，鑿聵耳，休迷頭。所鳩勝事，為薦婦慈照、女智貞等之冥福者乎？予曰：可。門忻然從之，標出乎右，其法號也。
